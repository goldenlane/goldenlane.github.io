---
title: Beleolvasó
permalink: /konyvek/farkastestver/farkastestver/beleolvaso
---
## J.Goldenlane: Farkastestvér

– Ezt keresed, cicababa?
– Aha! Idedobnád?
Most mit ragozzam, marha vagyok, hogy elfelejtkeztem a kocsikulcsról!
– Biztos a tiéd, kicsike?
– Persze, láthattátok, annál az asztalnál ültem, ahol találtátok!
Általában bent hagyom az autóban, de ennek a lepukkadt út menti büfének a parkolója túl forgalmas az ilyesmihez.
– Nagyon akarod, bébi?
– Nagyon, nagyon akarod, cicuska?
Ezeknek elment az eszük?
– Most szórakoztok velem? Ide vele, haver, vagy baj lesz! – vesztem el a türelmemet, és közelebb is lépek, de a menő bőrszerkóba csomagolt pasasok nem ijednek meg tőlem. Bár magas vagyok, magasabb az átlagnál, de mégiscsak egy gizda, vékony nő, egyedül, míg ők négyen állnak velem szemben, izmaik láthatóan duzzadnak a szteroidoktól.
Nem érzik úgy, hogy félniük kéne tőlem. Kicsit hátrálnak, szétszóródnak, meglengetik a magasban a kulcsot, élesen felcsilingel a fém.
– Ha akarod, kérjed szépen!
– No, kérjed szépen, nagyon szépen, bébi!
Ezek tényleg öngyilkosok akarnak lenni!
Körbe nézek, egyedül vagyunk a teraszon, csak a kőkorlát alatt, olyan négy-öt méter mélységben haladó betonútról hallatszik fel a gyér forgalom zaja. Még alatta meredek hegyoldal, itt majdnem a tengerig ér a bokros-fás meredély, és nagyon, nagyon mély, nem hangzik ide a hullámok morgása. Szóval, sehol senki, és az alkonyat is nekem kedvez. A szürke félhomályban alig lehet látni, a büfé épülete felől pedig csak pár nyomorult neon igyekszik fényt csempészni a közeledő éjszakába. Bent zene szól, az ott szórakozó vendégek sem figyelnek ránk.
Leszegem a fejem, elmosolyodom, csak hogy megmutassam fogaimat. Kezem ökölbe zárom, lassú, szándékosan lassú léptekkel indulok a négy fickó felé.
– Szépen kérem. És most utoljára. Ide a kulcsomat!
Eredendően is mély hangom megkarcosodik, de a fickók nem érzik meg a veszélyt.
– Ugyan, kislány, te csak kérjél szépen, a fenyegetődzést hagyd ránk! – nevet rám magabiztosan az egyik, ő lehet a főnök. Büdös a lehelete, de nem csoda, csak abban a negyed órában, amíg itt vacsoráztam, vagy két feles whiskyt lehajtott. A társai dettó. És ezek akarnak megállni előttem?
Pusztán megszokásból felpislantok az égre, a hold sehol, sebaj! Egyedül is boldogulni fogok! További vacakolás nélkül felkapok egy széket, meglengetem az orruk előtt.
– Háromnál ölök. Tehát, egy...
– Te, ez a csaj lökött! – nevet fel az egyik.
– Ja, és milyen szakadt! – válaszol a másik.
– ...kettő...
– Na, gyere cica!
– Gyere csak, jól el fogunk mi szórakozni együtt!
– ...három!
És megyek. Borul az utamban álló asztal, szétrebbennek a székek, a kezemben tartott példány pedig egyenesen repül, méghozzá a kulcsomat eltulajdonító pasas felé.
Éppen hogy csak felugrik, de még mindig nem sejt semmit. Mielőtt elérném, oda dobja a cuccot az egyik haverjának, aki készen áll tovább passzolni, és közben nevet, élvezi a príma mókát. Nem vetődöm a kulcs után, hiábavaló vadászat lenne, négyen vannak egy ellen, körbe vesznek, jó eséllyel addig szórakoznak velem, amíg kedvük tartja. De hát nem muszáj nekem velük játszanom az általuk kitalált játékot, miért ne folytatódhatna az affér az én szabályaim szerint?
Még egyet lépek előre, és lazán, nyitott tenyérrel fellököm az egyik srácot. Elterül a padlón, ő már nem számít, a következőt könyökkel küldöm neki a korlátnak, test csattan testen, vér freccsen valahonnan az arcomba, még egy alak lehanyatlik, már csak egy áll velem szemben, szeme tágra nyílik.
– Hogy az a... – csodálkozik seperc alatt szerteszórt haverjait látva.
– A kulcsomat! – csattanok fel, és előre nyújtom a jobbom, miközben alig odafigyelve lenyalom az ajkamra freccsent vércseppeket.
– Hogy az a... – ismétli, de nem adok neki időt befejezni a mondatot. Már megyek, hosszú léptekkel, nyúlok, hogy elvegyem, ami az enyém, hogy törjem a csontot, szakadjanak az inak, és folyjon a vér, részegítsen édes illata!
Az utolsó pillanatban cselekszik, nagy ívben áthajítja a kulcsot a korláton, le, a betonút felé.
– Itt a kulcsod, te kurva! – kiáltja, de már nem figyelek rá.
Nem gondolkodom, az automatika visz, a kulcs az enyém, kell nekem, nem hagyom veszni! Hosszú ugrással vágódom a csillogó ragyogással repülő fémvacak után, testem felfekszik a levegőbe, fülembe zúg a zuhanás szele. Semmi nem számít, csak a célt látom, és még az ugrás emelkedő ágában vagyok, amikor elérem vágyaim tárgyát, mancsomba tapad a kulcs. Aztán észhez térek. Mit is csinálok éppen?
Repülök, de nem lévén madár, ez nem tart sokáig, vészesen közeledik a talaj, méghozzá egy betonúttal súlyosbítva. Úgy-ahogy tompítom az esést, így is érzem, a vállamban valami eltört, de nincs időm tüzetesebben megszemlélni a kárt. Gurulok tovább, le az útról, a semmibe nyíló, majdnem szakadék meredekségű hegyoldalon. Fák, bokrok ágai kapnak utánam, jót karmolnak arcomba, hátamba. Feslik a pólóm, szakad a bőröm, kézzel-lábbal igyekszem megállítani magam, egyelőre teljesen eredménytelenül.
Végül maga a hegy könyörül meg rajtam, a soros bukfenc után arccal előre érkezem egy sétányra. Kavicsár száll az égbe becsapódásom nyomán, egy pillanatra azt sem tudom, mi történt, a következőben pedig fellángol testemben a fájdalom. Hatalmasat nyögök, szememet könnyek futják el, aztán csak heverek, tehetetlenül és nyomorultul.
Eh, csak ennyire vagyok képes?
Nehézkesen megmozdítom a fejem. Amennyire látok, az éjszaka még megvan, immár csillagokból is csak annyit vonultat fel, mint amennyi illendő tőle. A fájdalom lassan szelídül vállamban, térdemben, hát megtámaszkodom két öklömön, és felemelkedem. Kiköpök egy marék kavicsot, pár fogat, lassan normalizálódik helyzetem. Valami rendezett sétányon heverészek éppen, igen, ez egy üdülőfalu, illetve kicsit odébb, a tenger partján van egy üdülőfalu...
Itt tarthatok, amikor valahonnan lépéseket hallok, aztán hirtelen előttem terem egy kisfiú.
– Hú, ez nagyon frankó volt! – hajol az arcomba, megcsap a jellegzetes gyerekszag. – Ekkorát esni még senkit sem láttam, csak a filmekben! A néni kaszkadőr?
– Nem... – nyögöm kötelességtudóan, majd feltérdelek, elmaszatolom arcomon a vért, a koszt, a könnyeket.
– Akkor miért ugrott le?
– Hülyeségből... – motyogom. Kinyitom az öklöm, a kulcs benne van. Zsebembe gyömöszölöm, aztán kisöpröm szürke tincseimet a homlokomból. A fejem ragad a vértől, bőven jut belőle eredendően fehér pólómra, világos farmernadrágomra is.
– Akkor is tök jó volt, majd elmesélem otthon a bátyámnak. Ő mindig azt mondja, hogy a filmeken ez csak trükk, de most már láttam, meg lehet csinálni élőben is!
Gyanakodva nézek fel a srácra. Hány éves lehet, tíz, tizenkettő?
– Meg ne próbáld utánam csinálni! Trükk, és ráadásul nagyon nehéz!
– De... – kezdené megszeppenten haragvó hangomtól, ám ekkor végre segítséget kapok, befut az édesanyja, fiatal, jól öltözött nő.
– Azonnal menj arrébb, hagyd békén a nénit! – húzza hátrább a kölyköt, aztán sajnos velem kezd el foglalkozni. – Hogy érzi magát? Jaj, de buta kérdés, hatalmasat zuhant, hogy érezhetné magát! Ne mozduljon, mindjárt hívok mentőt!
– Ne! – kiáltok fel, ne, mentő az nem kell nekem!
– De hát csupa vér az arca, és a lába is milyen szögben áll!
Odasandítok, milyen szögben? Nos, természetesen természetellenesben, hát két kézzel megragadom, és a helyére rántom. Ismét rámszakad a fájdalom, legszívesebben ordítanék, de nem lehet. Normálisnak, sőt, egészségesnek kell kinéznem, különben orvost hívnak!
– Semmi bajom, nem zuhantam, csak csúsztam. Az útról. A vér meg csak a karcolások miatt van, ezek a vacak bokrok megtéptek! – magyarázom, és mivel látom az asszony szemében a kétkedést, hát talpra állok.
Elhatározni könnyű, megtenni szinte lehetetlen. Próbálkozásomat látva a nő kezét nyújtja, és ez már elég, hogy felemelkedjek. Aztán kicsit még rá támaszkodom, pár mély lélegzetvétellel normálissá szelídítem szívem veszett kalimpálását.
– Jól vagyok – jelentem ki határozottan, leginkább saját magam meggyőzésére, és elindulok. Törött lábam húzom, bordáimba minden lépésnél fájdalom nyilall, de megyek. Felfelé, ahonnan jöttem. Dolgom van odafent!
– Biztosan ne hívjak orvost? – hallom magam mögött a nő hitetlenkedő hangját.
– Biztosan! – kiáltok vissza, és rendületlenül menetelek felfelé. Egyszer meg is csúszom, négykézlábra esek, de aztán ismét talpra tornázom magam. Tovább! Azok a mocskos suhancok, a piszok állatok, a szemét dögök ezt nem fogják megúszni! Hogy képzelték, hogy packázhatnak velem? Feltépem a hasukat, átharapom a torkuk, megölöm őket!
Egy örökkévalóság, míg visszaérek az útig, pedig csak pár perc telhetett el zuhanásom óta. Talán annyi sem. Felpillantok, a büfé teraszának korlátjánál ott áll a négy fickó, szépen sorban, és döbbent pofával lefelé bámulnak. Kicsit én is megállok, mély lélegzetet veszek, nézem őket, erőt gyűjtök.
A pillanatnyi nyugalomban józan eszem is szóhoz jut, és veszettül tiltakozik. Semmi értelme arcukba szakasztani fájdalom szította haragomat, kulcs megvan, a többi mindegy. Taplók, de ezt miért pont én magyarázzam el nekik?
És ezzel a normális énemnek szentelt, kurta pillanat el is múlik, a szerpentin kanyarulatában kocsi fordul be, reflektora végigsöpri az utat, lecsap rám, a ragyogó fény körülöleli tépett, véres alakomat. A sötétséget odafentről kémlelő pacákok pedig észrevesznek, és szinte azonnal elkapja őket a frász, sarkon fordulnak, és eltűnnek a korlát mögött. Lelkemben magasra a csap a láz, előlem senki sem menekülhet!
Hosszú léptekkel bicegek át az úton, a teraszra vivő lépcsőn már kocogok. Odafent senki sincs, de még látom a fekete alakokat odabent, ahogy a parkoló felé rohannak. Nem vacakolok, futok én is, teljes erőből, át a büfén. A vendégek talán utánam fordulnak, kit érdekel? A parkolót az épülettől elválasztó vaskorláton könnyedén átugrom, de így is elkések, egy vörös sportkocsi, fedélzetén a négy fickóval, éppen akkor indul.
Gondolkodás nélkül lépek a gyorsuló autó elé. Nem áll meg, térdemet elkapja a lökhárító, rázuhanok a motorháztetőre, fejemmel töröm be a szélvédőt, nem is teljesen önszántamból. Az autó hirtelen fékezéssel megáll, legurulok a földre, elfekszem a meleg betonon. Tovább!
Tenyeremre támaszkodva emelkedem fel, vér folyik a szemembe, vöröses maszatokon át látom, hogy ismét elindul mellettem a vérpiros karosszéria. Gyerünk, tovább, utánuk! Nem menekülhetnek előlem, ölni akarok!
Nos, pillanatokon belül tisztázódik, nem menekülni akarnak. A böhönc fémmonstrum teli pofával nekem jön, áthajt rajtam. Még érzem, hogy a homlokom csattan a lökhárítón, majd az első gumiabroncs ripityára zúzza a felkarom, aztán elmosódik az élet.
De nyilván csak kurta pillanatokra, mert arra térek magamhoz, hogy futó léptek torpannak meg mellettem, és valaki felordít.
– Orvost! Orvost gyorsan!
"Ne!" tiltakoznék, de egyelőre csak némi nyöszörgésre futja.
– Hívják a mentőket! – kiabál az első hang, aztán lábak újabb dobogása, és még néhány bámészkodó mellé csapódik.
– Te jó ég, ez borzalmas!
– Ért valaki az elsősegélyhez?
– Egyáltalán, él még szerencsétlen?
Naná, hogy élek! Ezt prezentálandó kinyitom a szemem.
– Ne mozduljon, a mentő már úton van! – bíztat egy, az arcomba hajoló, idegen arc. Átfókuszálok a tiszta égre, keresem a holdat.
– Hol... Hol vannak...
– Csend, mondani akar valamit! – tágítja körülöttem a kört az idegen.
Könyökre tornázom magam, a bámészkodók pedig elhallgatnak, a beálló csendben mindenki hallja a hangom.
– Hol vannak azok a mocskok! – lihegem, aztán vért köpök, közönségem hitetlenkedve felzsong.
– Pihenjen, ne törődjön azokkal a huligánokkal!
– Széttört a kocsijuk, nem tudnak elmenni!
– Nyugodjon meg, kihívtuk a rendőröket!
Megnyugodni? Ezerrel felzúg a fülemben az adrenalin hajtotta vér, a zsaruk említéséből új erőt merítek. Ha valakivel nem akarok találkozni, akkor az a hivatalos közeg. Kösz, nekem elegem van belőlük!
Ismét megpróbálom összeszedni magam, és újra indul az elpusztíthatatlan gépezet. Emelem a fejem, megtámaszkodom vérmaszatos tenyeremen, magam alá húzom a lábam.
– Ne mozduljon! Lehet, hogy súlyos belső sérülései vannak! – fogna vissza az idegen férfi, de úgy lököm félre, hogy elveszti az egyensúlyát, lehuppan a betonra.
– Megölöm őket!
És tovább! A lábamban ég a tűz, a szemem előtt szikrák csillognak, minden lélegzetvétel fáj, és vér folyik az államon. De felemelkedem, és belebámulok az engem bámulók arcába. Tágra nyílt szemek lesik mutatványom, pislogás nélkül nézek vissza, meghőkölnek tekintettem látásától. Tágul a kör, a segítőkész szavak elapadnak, mindenki nézi a csodát.
Nem érdekel, fejem körbe kapom, a srácot keresem, aki áthajtott rajtam vérpiros kocsijával. Jól láttam az arcát, egy hosszú pillanatig összekapaszkodott a szemünk, amikor elcsapott. Az övé hideg volt, az enyémben talán zöld lángok égtek, nem számít, túléltem. Vajon ő is túléli haragomat?
Könnyen meglelem. A parkoló másik oldalán áll, kocsija felkenődve az országútra kivezető, éles kanyar külső ívére. Társai körbe veszik, hadonászva magyaráz, és felém kapja a fejét, amikor ránézek. Pusztuljon! Elébb még bicegő, tört ritmusú léptekkel indulok felé, szempillám sem rebben, fogva tartom rémült tekintetét, aztán gyorsul a tempó, ahogy összeforrnak a csontok, múlik a fájdalom.
Tőle jó két lépésnyire torpanok csak meg, mély levegőt veszek, megérzem szagát, amibe az agresszió mellé vegyül a töprengés és az aggodalom is, hát várok, nem ugrok neki a torkának. Várok, mert eszembe jut az az átkozott éjszaka, akkor is ölni akartam, most hátha másként alakul, mégis másként alakul a játék, hátha, hátha...
A pillanat megfeszül, ő veszti el előbb a fejét.
– Hülye liba, mi a fenének ugrottál elém! – ordítja, mire elszakad bennem valami.
Könnyen ütök, csattan az öklöm az állán, nyikkanás nélkül lehanyatlik. És most már tényleg félelmetes csend nehezedik ránk, az emberek tátott szájjal bámulnak, és önkéntelenül is félrehúzódnak mellőlem. Körbe pillantok, félelem rebben a szemek mélyén, félelem tőlem és a hihetetlentől. Látszik rajtuk, nem tudnak mit kezdeni alvadt vér mocskolta ruhámmal, a tekintetemben csillogó zöld fényekkel. Nem tudják összeegyeztetni a kocsi elütötte halottat a most előttük álló, dühében már lassan vicsorgó alakkal.
– Eh, fenébe, jöjjenek azok a zsaruk! – csattanok fel hirtelen, ezt sem fogom megúszni!
El innen, mielőtt kitör a pánik! Sarkon fordulok, és visszasietek a kocsimhoz, aztán oldalához dőlve, karba font kézzel várom be a jardot.

Egy rendőrautó és egy mentő érkezik, lehunyt szemhéjamon keresztül is érzékelem a kék fények tompa lüktetését. A zsaruk szétszóródnak, kérdezősködni kezdenek, és az orvosok sem engem abajgatnak, szerencsére jut nekik más feladat; az általam leütött srácot veszik gondjaikba, visszaédesgetik az öntudatát. Aztán bevágják a mentőbe, és már viszik is a kórházba, állkapocstörés, agyrázkódás, ilyesmik fognak a kórlapjára kerülni.
Közben a rendőrpár is végez a vendégek, meg a maradék három vagány kikérdezésével, és végre időt tud szakítani rám is, mindketten felém indulnak. Gyanakodva, szemembe kócolódott tincseimen keresztül szemlélem őket. A bizalmatlanság kölcsönös, hiszen ők egyelőre még csak a vagányok által elmesélt verzióját ismerik az estének, tehát komoly előítéletekkel, és fegyvereiken nyugtatott kézzel közelítenek meg.
– Az iratait! – vakkantja felém a fiatalabb, láthatóan minden rosszra felkészülten. Vajon mindent elhitt, amit meséltek rólam?
Lassan behajolok a kocsi leeresztett ablakán, kiveszem a jogsimat, és felé nyújtom. Óvatosan átveszi, futólag megszemléli, aztán átadja a papírt a társának. Az már alaposabban megvizsgálja, majd rámnéz, összeszűkült szemmel méreget. Ő idősebb, és ez reménnyel tölti el a szívem. Ő bizonyosan fenntartásokkal hallgatta a sportkocsis fickók meséjét.
– A kisasszony Christina Hunter? – szólal meg végül, és közben kutatón az arcomba néz. Kellemesen mély hangja és szolid dezodorszaga van.
– Igen – bólintok.
A zsaru picit habozik, aztán csak felteszi a szokott kérdést.
– Esetleg... rokona Karl Hunternek?
Elmerengve bólintok.
– Az apám.
A zsaru pár pillanatig emésztgeti a hallottakat, végül ő is bólint.
– Nos... ismerem az édesapját – mondja csendesen, aztán kis szünet után hivatalosabb hangon folytatja. – Elmondaná, hogy pontosan mi történt?
– Hazafelé tartottam, és közben beültem ebbe a büfébe, vacsorázni. Ez a négy srác pedig belém kötött. Elvették az itt felejtett kulcsomat. Bennem meg kicsit felszaladt a pumpa, és talán valamivel agresszívebben reagáltam a kelleténél. Ennyi – foglalom össze az eseményeket tömören. Ez tulajdonképpen igaz. Agresszív voltam, agresszívebb a kelleténél.
De ez alkalommal nem magamtól, kiprovokálták belőlem! És nem öltem meg senki! Nem tettem semmi visszafordíthatatlant! Élnek, azok a törött csontok meg csak összeforrnak!
Én legalábbis ezzel védekezem magam előtt, és nyilván az idős zsaru is talál nekem valami mentséget, mert kis habozás után visszaadja irataimat. Fiatalabb társa ugyan közbe szólna, de az öreg leinti, és tovább kérdez.
– Megsérült?
– Nem – mosolyodom el, remélhetőleg őszintén. – Ez csak horzsolás – simítom végig a homlokomra száradt vért.
A zsaru ezt a hazugságot is elhiszi, nem mintha hihető lenne, egyszerűen csak mert Karl Hunter lánya mondja.
– Nos... holnap majd legyen olyan kedves bejönni a rendőrségre, elintézni a formaságokat. Holnap majd feltehetőleg tisztábban látjuk mi is az eseményeket, és a benti kollégák majd megteszik a megfelelő intézkedéseket... – mosolyodik el kényszeredetten. Tehát mossa kezeit, és a főnökeire hagyja, döntsenek belátásuk szerint.
Köszönöm, apám!
– Akkor most elmehetek? – kérdem, és bár a fiatal tiltakozna, de az idősebb bólint.
– Elmehet. És... a jövőben legyen óvatosabb, kisasszony!
– Ámen – suttogom, de már csak magamnak.
Habozás nélkül besiklom a kocsiba, felcsapom a fényszórót, nekifeszülök a gázpedálnak, és lelépek. Ezerrel vágok neki a szerpentinnek, a lehúzott ablakon besüvölt a szél. Ordítson csak, ha már én nem üvölthetem bele minden bánatom a végtelen éjszakába! Az este közben végleg kiszorítja a nappalt, az ég még két árnyalattal komorabb lesz, de sebaj! Hol van ez még a hangulatomtól?
És ráadásképpen még az álkapcsom is iszonyúan fáj, ahogy szépen, sorban újra nőnek a zuhanás után kitört fogaim.

Alig negyed óra múlva beérek a városba, a narancsszín neonlámpák fölém hajolnak, és magával ragad a forgalom. Nehéz benzingőz terpeszkedik a nappali forróságot visszasugárzó utcák felett, fülledt az éjszaka, és büdös is. Csak akkor lazul egy kicsit a tüdőmre telepedő nyomás, amikor kiérek a lakótelepre.
Égig érő betonszörnyek magasodnak fölém, keskeny, parkolókkal szegélyezett utakon gördülök végig, gigászi épületek közé rejtett, kitaposott füvű játszóterek, padcsontvázakkal ékes járdák kísérnek. Körülbelül egy vigasztaló van a látványban; ez még egy atomtámadás után sem fog rosszabbul kinézni.
Sóhajtva parkolóhelyet keresek a lakásomat rejtő panelkaptár közelében, aztán leállítom a motort. A tömbház kapuja előtt pár srác lebzsel. Néhányan a padok támláján ülnek, néhányan motorjaik nyergében feszítenek, mindannyian divatos bőrcuccokat hordanak. Érdeklődve figyelik érkezésemet, fémszegecses ruháikon megvillan a fény, a szájuk sarkában lógó cigikből magasra száll a füst. Nem fukarkodnak a megjegyzésekkel, míg áthaladok közöttük.
– Nahát, srácok, tuti lemaradtunk valami tápos tömegverekedésről! Benne lesz az esti híradókban, ugye? – szegezi nekem a kérdést az egyik.
– Hol az a fodrász, aki ilyen eszméletlen, tépett frizurát csinál? Nekem is kell egy ilyen, bár a hozzá tartozó művér-festés egy kicsit túlzás, nem? – mélázik a másik.
– Á, dehogy, nem tudtad, hogy megint divat a szakadt, kopott farmer, meg a betört orr? – jegyzi meg a harmadik. Valaki még füttyent is egyet a háttérben.
– Ó, hagyjátok abba! – szakad ki belőlem, és megállok, feléjük fordulok. Mára kezd elegem lenni a világból, kezem lassan ökölbe szorul.
– Jó, jó, Chris, nem kell mindent mellre szívni! – védekezik az előlépő Ricardo, a bandavezér. – Te már eredendően ezt a dizájnt választottad a katalógusból, hát mit szívassunk vele?
– Dögölj meg! – mordulok rá, csak a lelkem mélyén marad egy tüske, igaza van a srácnak. – Dögöljetek meg!
– Kérésed parancs, élünk és halunk érted! – válaszol Ricardo. Társai szemtelen pofával bólogatnak mellé.
Tulajdonképpen jó fejek. Fél éve ismertem meg őket, már a beköltözésemet követő első napon, és bár én nem erőltettem, de megdöbbentő sebességgel haverjaim lettek. Ha akarnám, talán már bandatag is lehetnék, de persze eszembe sincs rájuk hozni a nyomomban loholó halált. Így részemről fenntartásokkal fogadom közeledésüket, ők pedig rendszeresen nem néznek hülyének, amivel nagyjából egyedül állnak milliós szülővárosomban.
Ezen felül pedig jó érzékük van hozzá, hogy mikor nem érdemes ingerelni. Most is világosan látják, hogy morc a hangulatom, hát nem cikiznek tovább.
– De komolyan, ha valaki állat beléd kötött, csak add meg a címet, és holnapra törlesztjük a számlát! – biztosít a lovagias Ricardo.
Kedves tőle, de én nem szorulok rá, hogy bérmunkába adjam a problémáimat. Én már törlesztettem...
– Kösz, nincs rá szükségem, bár ha nagyon segíteni akartok, elvihetitek az autómosóba a kocsimat. Ez nektek való munka, és a gépre is ráfér egy kis fényezés! – mosolyodom el gúnyosan, aztán bemegyek a lépcsőházba.
– Ahogy elnézem, egy komplett motor- és alvázcsere is ráférne, de hát milyen állapotban is lehetne egy nő vezette autó! – kiabál utánam Ricardo, aki már csak pozíciója miatt sem hagyhat bármi beszólást megválaszolatlanul. Így elkerülendő a végtelen szópárbajt, némán teszem be magam mögött a kaput.
Feketén ölel körül a panelház penészszagú sötétsége.

Persze sem a lift, sem a világítás nem működik, így gyalog és kriptasötétben vagyok kénytelen felcaplatni a nyolcadikra. Előkapom a lábtörlő alól a kulcsot, és benyitok. A kellemes, otthoni szagok megnyugtatnak, mindössze a mosogató felől áramlik valami gyanús illat, de ezt is megszoktam már. Lerúgom sarumat, levetkőzöm, és kis hezitálás után a "nagyon szennyes" kupacba dobom véres, szakadt ruháimat. Aztán beállok a tus alá, és megeresztem a hideg vizet.
Nem nagy a lakásom. Egy szoba, plusz egy fürdőszoba, meg egy aprócska konyha. De minek is több? Ez is alig van bebútorozva. A szobában van egy agyonszaggatott matrac, rémálmaim nyomán tépett karomnyomokkal, egy pokróc, meg a szanaszét szórt ruháim. Ja, meg a konyhában áll egy asztal, két székkel. De tényleg ez minden.
Tusolás után megszemlélem délutáni ámokfutásom nyomait. Hát már nem sok látszik az egészből, csak pár fehér heg. Hamarosan azok is be fognak olvadni a régebbi sérüléseim után maradt sebhelyek közé. Azt, hogy a fejemmel mi lett, azt nem nézhetem meg. Nincs tükröm.
De úgy általában, mit is mutathatna? Magas, girhes nő, szokatlanul széles vállal, hosszú végtagokkal. Az arcomra tehető legpozitívabb jelző még az, hogy "érdekes". A hajam szürkésbarna, a szemem meg lehetetlenül sötétzöld, jobb pillanataimban talán kicsit csillogó. Hát érdemes ezt nézni? Nem nagyon. Ez volt az egyik döntő érv, amikor kidobtam a tükröt a lakásból. A beköltözésemet követő első fél percben.
Bár ennek vannak hátrányai is, most például csak az ujjaimmal tapogathatom végig, hogy mi maradt a fejemből, de hamarosan elégedetten hagyhatom abba a vizsgálódást; megvan, épen, egészben, és egyelőre a helyén. Ezen túljutva felkapom a hálóingnek használt, Mauglis pólómat, aztán kicaplatok a konyhába.
Pusztán megszokásból bekukkantok a hűtőbe, de persze semmi változás. Minden megvan benne, legfeljebb egy kicsit tovább ért az a darabka sajt. A túró meg mintha menekülne mellőle... No, mindegy. Az tény, hogy mindketten nagyon büdösek, hát becsapom a hűtőt, és kiveszek egy félkilós marhahúskonzervet az asztal alatti nejlonzsákból. Aztán eszem, gyorsan, mohón. A harmadik konzerv után abbahagyom. Nem mintha jóllaknék, egyszerűen egy napra elég ennyi tartósítószer.
Az esti rutinprogram végén gyors, gépies fogmosás következik, aztán leoltom a villanyokat, és ledőlök matracomra. Magamra rángatom a pokrócot, és megpróbálok elaludni.
Sokáig forgolódom, de aztán elmosódik körülöttem a szoba, friss illatok csapnak az orromba. Avarszag, az éjszakai erdő aromája. Fenyegető sötét vesz körül, a bozótban árnyak lapulnak, zöld szemek villannak meg. És megmozdul az éjszaka, farkasok lendülnek elő a semmiből, utánam vetik magukat.
Futnék, de mély sárban gázolok, lassú minden mozdulat. A félelemtől megbicsaklik a lábam, már lépni is alig tudok. "Várj meg!" sziszegi mögöttem egy fájdalmasan ismerős hang, nem is olyan messziről. "Soha!" kiáltanám, de valami összeszorítja a torkom.
Saját nyögdécselésemre ébredek. Uram atyám! Ez mindig így lesz? Hát sosem feledem el azt az átkozott, átkozott éjszakát? Letörlöm homlokomról az izzadtságot, aztán fordulok egyet. És szemembe vág az ablakon besütő, ezüstös holdfény. Holdtestvér, mit akarsz még?!
Ujjaim karmokká görbülnek, ahogy belebámulok a vékonyka sarlóba. A matrac szövete nem sokáig tart ki, szakadás éles hangja reccsen, és ez visszahoz a valóságba. Elkapom szemem a holdról, felpattanok, és elkezdek sétálni. Fel és le, oda és vissza, monoton, gyors ütemben. Pár forduló után megállok, nagyot csapok a levegőbe. Eh, ennek az éjszakának már úgyis lőttek!
Hát felöltözöm, lábszárközépig érő, laza vászonnadrágot, nálamnál két számmal nagyobb pólót veszek. Sarum szíjával vacakolok egy kicsit, idegességemben persze görcsre kötöm, de nincs türelmem kiigazítani, jó lesz így is! Aztán távozom.
A kulcsot bevágom a helyére, a lábtörlő alá, és futok, le, a földszintre. Ricardóék már elkotródtak a kapualjból, de ez nem csoda. Talán hajnali kettő, vagy három felé járhat az idő.
Odakint fejbe vág a hűs, tiszta levegő, de ez sem érdekel. Futva indulok neki világnak, hamarosan hátrébb húzódnak a panelépületek, fák borulnak fölém, a lábam alatti betont felváltja az apró szemű kavics. Kihalt, megtépett parkban rohanok, sötét árnyakként suhannak el mellettem a vak lámpaoszlopok. Aztán, nagy sokára megállok, lihegve támaszkodom neki egy pad beton oldalának.
Lassan letörlöm az arcomról az izzadtságot, és végre körül tudok nézni. Füleim körberadaroznak, beleszimatolok a levegőbe. Saját szagomon túl érzem az éjszakai város vad illatát, hallom a park másik oldalán álló diszkókból kiszüremlő, monoton ütemű zenét. Ott most is zajlik az élet.
Nos, igazából ez nem érdekel. Lelkem ugyan nem nyugodott meg, de talán elfáradtam annyira, hogy aludni tudjak. Megfordulok, és zsebre vágott kézzel elindulok hazafelé a kihalt sétányon. Felsandítok az égre, Holdtestvér még mindig csúfondárosan vigyorog rám. Essen beléd a fene, hogy hagynál már egyszer és mindörökre békét nekem! Persze nem veszi komolyan fenyegetésemet, játékosan el-el bújik a fák lombjai között, de aztán újból és újból előbukkan, rám nevet.
Sarumba kavics szorul, beletörődötten megállok, leguggolok, kipiszkálom. Aztán úgy maradok, kétrét görnyedve. A langyos levegő olajszagot hoz, nem is gyengén. Lassan körbenézek, és észreveszek egy motort, a sétány mellett, a bozótba döntve.
Nocsak, gondolom, miközben óvatosan odasétálok. Lehet, hogy az imént olyan vak voltam, hogy lazán elrohantam mellette? Vagy csak most került ide? Ujjam hegyével megérinteném a kis, piros robogó motorját, de az utolsó pillanatban megállítom a kezemet. Innen is érzem, hogy forró. Tehát nem rég még járt.
És vajon hol lehet a tulaj? Körbenézek, a bokrok titokzatosan sustorognak, minden rosszat ígérve. Holdtestvér nem bírja a feszültséget, felhőfüggönyt von ezüst arca elé, magamra hagy. Jellemző! Ha valamiben segíthetne, akkor nyomban eltűnik!
Lehajolok még egyszer a gép mellé, és körbeszimatolok a földön. Nem kell nagyon megerőltetnem magamat, hogy megérezzem a vérszagot. Tarkómon feláll a szőr.
Talán ha fél másodpercet tétovázom, aztán a földre szorítom az arcom, mélyen belélegzem a vér illatát, és elindulok a nyomában. Persze, semmi közöm hozzá, de érdekel, miféle nagyragadozók vadászgatnak a lakásom közvetlen közelében.
Leszegett fejjel, mélyen előredőlve követem az édes illatot, néha megállok, és hallgatózom. Füleim önkéntelenül is meghegyesednek, felerősítve az éjszaka neszeit, ujjaim végén előbb csak megvastagodnak a körmök, majd szürke karmokká nyúlnak. Ajkam magabiztos mosolyra húzom, nyelvem végigfut csillogó fogsoromon, amikor végre megérzem, közel a zsákmány.
A bozót kitisztul előttem, apró tisztás szegélyére érkezem. Beleolvadok a bokrokba, egy vagyok a sötétséggel, ahogy megállok, és figyelni kezdek.
Odakint, a letaposott, kikopott gyepen három fazon ver egy negyediket. Tompa nyögések, csattanások, vérszag. Ismétlem, semmi közöm hozzá, csak szemlélődöm. Kis idő múlva Holdtestvér előbújik a felhők közül, vele egyszerre lépek ki a bokrok takarásából. Senki sem vesz észre.
Tompán felmordulok, a három fazon egyszerre fordul felém. De tudom, érzem, nem látnak semmit, vakok, süketek, senkik hozzám képest! Árnyék vagyok az ezüstös holdfényben, könnyedén lépek az egyik mellé, elkapom a nyakát, lelököm a földre, hasába térdelek, ököllel vágom arcon. Hegyesedő szemfogaim szétfeszítik megnyúló állkapcsomat, ám mielőtt átharapnám a torkát, egyik társa magához tér, oldalamra vág a kezében tartott bottal.
Fordulok, elsöpröm, hasad a pólóm, ahogy nem evilági izmaim megfeszülnek. Ketten akaszkodnak rám, kés villan, egyet lecsapok, a másik belémmar a fegyverrel, újra és újra, a fájdalom meglassít, de végül elkapom és eltöröm a kezét. Kiált, majd elhallgat, ahogy arcul csapom, Holdtestvér bíztatóan rámkacsint, aztán hirtelen eltűnik a felhők között.
Egyedül maradok a tisztáson, egyedül a néma csendben. Mit is csináltam, nézek végig hökkenten a gyepen heverő testeken, ám mielőtt belegondolhatnék, gyomromba markol a fájdalom.
Szememet elfutják a könnyek, karikává görnyedek, elvesztem az egyensúlyom. Összerogyok, kínomban belemarok a kiszikkadt anyaföldbe, fűcsomók maradnak az ujjaim között. Görcsös mozdulatokkal tapogatom a hasam, igen, tényleg gyomron szúrtak. No, nem sokszor, talán négyszer, az ötödik az tényleg csak egy karcolás! Kevés ez elpusztíthatatlan testem elpusztításához! Nem kell sokat várnom, hamarosan megenyhül a fájdalom, lassan elapad a sebekből szivárgó vér. Végül hanyatt fekszem, és hagyom, hogy a langyos, esti szél felszárítsa a könnyeimet.
Mit is csináltam? Nehézkesen felülök, körbe nézek. Négyen fekszenek körülöttem, négy eszméletlen, vagy talán halott ember.
Dühösen lököm talpra magam, idegesen járok körbe közöttük, de mindnek lüktet a pulzusa, légzésük bár nem egyenletes, de van. Még nem történt semmi visszafordíthatatlan! De holnap? Mit fognak holnap mesélni? Látták a karomon kiütköző szőrt, karmaim és agyaraim? Látták nem evilági arcom, vagy csak egy sötét alakot, aki letarolta őket? És a negyedik?
Gyorsan odalépek mellé, ő is eszméletlen. Most eszméletlen, de végig az volt? Dühösen töröm a fejem, mintha rémlene, amikor kiléptem a bokrok közül, még magánál volt, sőt, figyelt és észrevett! Mellé térdelek, még egyszer megvizsgálom, immár sokkal figyelmesebben.
Fiatal, vöröses hajú férfi, tulajdonképpen nagyon érdekes illatú, és nyilván jóképű is, ha éppen nincs félig agyonverve. Jelenleg viszont embernek is alig néz ki, az egyik lábát kissé szétverték, ruháját összemocskolta az orrából, szájából szivárgó vér.
Megérintem a nyakát, aztán hosszan, hosszan nézem az arcát. Vörös a szemöldöke, sőt, a szempillái is. És vajon milyen lehet a tekintete? Igen, egy pillanatra felém fordult, akkor ezüst villant benne, a hold ragyogásának visszfénye, de milyen lehet nappal? Jó lenne megnézni, alaposan, hogy láthassam mögötte a lelkét is, és úgy sejtem — talán érdekesen idegesítő illatából, vagy pusztán Holdtestvér suttog a fülembe, ki tudhatja? — hogy lenne időm alaposan megszemlélni, ő hosszan, hosszan nem kapná el a tekintetét, ha egyszer összetalálkozna a pillantásunk...
Eh, de ez ugyan színtiszta ostobaság, megkoronázása a mai napi veszettségemnek, egy eszméletlen fickó felett arról álmodozni, hogy milyen lehet a szeme! Illetve, négy eszméletlen fickó van jelen, akikből hármat én csaptam le, tehát nincs mese, cselekednem kell, méghozzá ember módra, józan ésszel!
Ennek jegyében gyorsan felegyenesedem, és immár teljesen hideg fejjel átkutatom áldozataimat. Papírokat nem találok náluk, ám az egyik fickó belső zsebében telefont lelek. Nohát, nohát! Kicsit megszaglászom az arcát, tisztán érződik az izzadtságszag alatt valami finom, márkás arcvíz illata. Hát, kutya legyek, méghozzá palotapincsi, ha ez egy egyszerű, útmenti vagány! Persze, nekem ugyan mindegy!
A pólómon keresztül megfogva felveszem a mobilt, és hívom a mentőket. Gyorsan megadom nekik a négy beteges fickó koordinátáit, megemlítem, hogy akár a zsarukat is hozhatják, aztán figyelmen kívül hagyva a fiatal leányhang szerény személyem iránti érdeklődését, bontom a vonalat.
Lassan kocogva távozom. Ami most jön, az már nem rám tartozik. Ma már többet foglalkoztam a zsarukkal, mint ami egészséges, még egyszer nem óhajtok összefutni velük. Hagyom, hogy elnyeljen az éjszaka.

(hétfő reggel)

Másnap későn kelek, nyomott kedvvel, és kicsit összetörten. Mit is csináltam tegnap? Lassan felderengenek az emlékek, a fémes csíkot húzva repülő kulcs, verekedés a parkolóban, majd este a park, a vérszag, a hold ezüst fénye. A részletek nem érdekelnek. Azok nélkül is utálom magam! A másik oldalamra fordulok, és a fejemre húzom a takarót.
No, de hát az élet nem áll meg, nekem ma például rendőrségre kell mennem, jut eszembe rövid önmarcangolás után. Így végül csak összekapom magam. A reggelit mellőzőm, aztán jelképes mosakodás, majd tiszta pólót meg nadrágot húzok, és lekocogok a ház elé. Ahol megtörik lendületem, és egy ideig tanácstalanul ácsorgok egy üres parkolóhely előtt. Pedig fix, hogy tegnap este itt tettem le a Fordot! Tuti!
De sehol semmi. Mögöttem két hátitáskás kisiskolás siet el, kicsit arrébb nagymama küllemű öregasszony sétáltat valami ölebet. A kutya megugat, de nem törődöm vele, gazdája elrángatja a közelemből. Körbekémlelek, ám nem és nem látom meg jellegzetes kocsimat a parkoló autók hosszú sorában. Nos, nagyon úgy tűnik, hogy ellopták.
Megvonom a vállam. És? Mi értékes volt benne? Aztán megfagy a vér ereimben. A kazettám! A kedvenc! Mit kedvenc, az egyetlen! A piszok autótolvaj, hogy a nyüvek nyuvasszák meg!
De hát mit lehet itt tenni? Jól ismerem a zsaruk statisztikáit, a lopott kocsik közül lényegében csak az kerül meg, amit a tulaj hajlandó visszavásárolni. Én nem tartozom ezek közé. Amúgy is, valljuk meg őszintén, az a kocsi nem volt több, mint egy nagy rakás ócskavas! És momentán nem sietek sehova. Meg milyen egészséges dolog is a gyaloglás!
Erőszakoltan könnyed léptekkel távozom, majd hamarosan futásra váltok. Amíg el nem hagyom a lakótelepet, addig még csak megy a dolog, de amint beljebb érek! Körülzsong a tömeg. A levegő megtelik az emberek szagával, izzadtság, dezodorok, benzinbűz, meg különféle illatszerek dús repertoárja vonul el érzékeny orrom előtt, fülemet megtömi a fecsegés, az autók monoton hörgése. Magas házak alatt, csicsás üzletek előtt rohanok el, és igyekszem nem észrevenni mellettem futó tükörképemet a neonizzással villogó kirakatokban. Ragyognak a reklámfények, megszédít a város. Erős hányingerrel küzdök, mire elérem a fő-fő zsaruszékhelyt.
Légkondival tartósított hideg fogad bent. Körbenézek a vadítóan modern, kék-fehérben játszó előtérben, aztán határozott léptekkel odasétálok a porta szerepét betöltő pulthoz. Nincs sor, egy egyenruhás nő szinte azonnal felém fordul. Gyorsan előadom mondókámat, hogy egy tegnap esti incidens, meg formaságok, és igyekszem közben kedvesen mosolyogni. Hiába strapálom magam, ennyi erővel egy turmixgépből is megpróbálhatnék emberi érzelmeket kicsikarni. A nő szenvtelenül néz rám.
– Neve? – kérdi unott hangon, miközben megigazgatja kontyát.
– Christina Hunter – felelek bátortalanul, de a szokott kérdés elmarad, ő nem hoz összefüggésbe az apámmal. Tulajdonképpen örülök neki. Aztán magával ragad a hivatal gépezete. A nő megmondja, hogy hova kell mennem, kit kell keresnem. Megköszönöm, és otthagyom.
Szórakozottan beállok a liftre várók közé, de amikor kinyílik a fülke ajtaja, gyorsan meggondolom magamat. Tükörfalú üvegkalicka, teletömve emberekkel! Köszönöm, ebből nem kérek! És nincs is olyan magasan az a tizenkettedik!
Hát hagyom a francba a liftet, és nekivágok a kihalt lépcsőháznak. Senkivel sem találkozom felfelé menet, lépteim visszhangot vetve kongnak a falak között. Amikor felérek, kicsit bóklászom a pasztellszínű folyosókon, de gyorsan meglelem a lenti nő által említett szobát. Határozottan kopogok, és választ sem várva belépek.
Első, ami feltűnik, a szemközti falon lévő ablak mögött díszlő panoráma, a távolság, a kéklő messzeség. Ebből a magasságból nem hogy elviselhető, de szinte szép a város, a toronyházak rengetege mögött megcsillanó tenger, balra meg a látóhatárt elzáró hegyek! Ám egy pillanatnyi kihagyás után visszatérek a jelenbe, és felmérem a szoba maradékát.
Ultramodern bútorok, az íróasztalon monitor, mögötte civil ruhás, de katonafrizurát viselő pasas. Nyakkendője pedánsan megkötve, zakója kigombolva, ahogy kell. Hökkenten néz rám, én felvillantok egy mosolyt, és megpróbálom a lehető legkisebbre összehúzni a szemfogaimat.
– Jó napot! Egy tegnap esti ööö... baleset ügyében jöttem, a portáról irányítottak ide! – kezdem.
Bizonytalanul méreget, idegesítően szúrós a pillantása. Van egy olyan gyanúm, hogy kemény fickó lehet. Vajon hajlandó lesz annyit szépíteni a tegnap történteken, hogy baj nélkül megússzam?
– Jó napot – biccent felém, aztán elhadarja a nevét. Én is előadom a részleteket, erre felderül, láthatóan leesett neki, hogy mit akarok.
Műanyagba bugyolált aktát vesz elő, és hellyel kínál az asztal ezen oldalán, egy középkényelmes forgószékben, majd nagyon hivatalosan folytatja. Felveszi adataimat, aztán nekilát gépbe verni a vallomásom.
– Hát, először is ottfelejtettem a kulcsom a büfé teraszán. A kocsimnál vettem csak észre, és rögtön visszafordultam érte – kezdek bele óvatosan a sztoriba.
– Akkor a négy fiatalember már ott volt.
– Ott.
– És náluk volt a kulcs.
– Náluk.
– Hogyan viselkedtek? – kérdi a pasas, és kedvesen rám mosolyodik.
Kicsit mérlegelem a helyzetet, beleszámolva ezt a gesztust is, aztán úgy döntök, megpróbálom egy kicsit barátságosabbra színezni a meglehetősen dicstelen történetet.
– Elég agresszíven viselkedtek! – dobom be merészen.
– Esetleg kötekedtek? – kérdi, még mindig kedvesen arccal.
– Igen.
– Azt is mondhatnánk, hogy egyértelműen provokálták magát.
Picit belegondolok.
– Tulajdonképpen mondhatnánk.
– Tettlegesen, igaz?
– Igaz – bólintok elszántan, még ez is igaz, bár már csak a megfelelő szemszögből nézve. – A fejem felett dobálództak a kulccsal, és közben szidták az anyámat.
– Akkor azt írom, hogy tettlegesen provokálták, és közben sértegették, mondjuk egyértelműen rasszista módon, rendben?
Rendben. Rasszizmusról ugyan szó sem volt, ám sejtem, miért ezt a kitételt használja. Ez manapság a legdurvább pont, amivel az egyszerű huliganizmust és randalírozást súlyosbítani lehet. De a fickó habozás nélkül írja be ezt is a gépbe. Azaz csal, többet is, mint amire szükségem van, sőt annál is többet, mint amit pusztán az apám említésére megtennének nekem. Furcsa, hogy valaki ennyire jót akar nekem!
– És a parkolóban?
Vajon meddig terjed az ürge jóindulata? Visszafoghatatlan vágyat érzek, hogy kipróbáljam!
– Már elindultak, én pedig integetve igyekeztem megállítani őket, kifejezetten nem az útjukba állva. A sofőr viszont félrerántotta a kormány, elcsapott, majd tovább ment, és ha nem kenődik fel a kanyar külső ívére, akkor el is húz a fenébe – dobom be, de szeme sem rebben.
– Tehát szándékos gázolás, cserbenhagyással, igaz?
– Igaz – bólintok, immár kissé aggódva, ennyi segítőkészség már gyanús. – De utána én voltam a hibás! Amikor végül csak szembe kerültem vele, elvesztettem a hidegvérem, és leütöttem. Ez tényleg az én hibám! – visszakozom, ám hiába.
– Ezt talán nem kéne ennyire részletezni – javasolja az ürge, én meg egyre rosszabbul érzem magam.
Ám mit lehet itt tenni? Ráhagyom, és utána már nincs probléma, az általam unalomig ismert procedúra befejeződik. A pasas kitölt még pár hivatalos rublikát, végül kinyomtatja, és a kezembe adja a kész irományt.
– Kérem olvassa át, és ha nincs kifogása, akkor írja alá. Itt – mutatja.
Mivel frusztrál a szitu, nem vacakolok sokat, helyből alákaparintom a nevem. Aztán visszanyújtom a lapokat. Hökkenten néz.
– Biztos mindennel egyetért, ami benne van? – kérdi.
– Igen – biccentek, és fel is állok. Most már ne akarjon visszakozni, ha eddig az én érdekemben hazudott!
– Tehát elolvasta, hogy Joel Park feljelentette önt gyilkossági kísérletért.
Pislantok kettőt. Ezt nem varrják a nyakamba, szó sem volt ott gyilkossági kísérletről, csak pofán vágtam a srácot, hát megvonom a vállam.
– És? Ez nyilvánvalóan baromság, több tanú van ellene. Én bízom a rendőrségben – teszem még hozzá kényszeredetten, és elhatározom, hogyha még egy ilyen nyálas baromság kicsúszik a számon, akkor kint leköpöm magam.
– Persze, de... tudja, hogy ki az a Joel Park?
– Nem, de hát a törvény előtt mindenki egyenlő, igaz? – folytatom kedélyesen. Mit leköpöm! Felpofozom!
– No igen. De Joel Park, akinek ön eltörte az állkapcsát igen... hm... hírhedt üzletemberekkel áll rokonságban. Az édesapja egy jó nevű mulató társtulajdonosa, egyik nagybátyjának pedig a szórakoztatóipar egyéb területein vannak érdekeltségei. Erős a gyanúnk, hogy nem teljesen törvényes dolgokkal is foglalkoznak, de sajnos, bizonyítékunk nincs rá. Erre csak azért szeretném felhívni a figyelmét, mert megeshet, hogy a fiatalember a saját módszereivel akar majd érvényt szerezni vélt igazának... Ez esetben kérem habozás nélkül forduljon hozzánk! Meg fogjuk védeni! – fejezi be mosolyogva a kis szentbeszédet, és ő is feláll, jelezve, vége a mulatságnak, mehetek a fenébe.
Nekem viszont hirtelen nem annyira sürgős. Visszahuppanok a székbe.
– Szóval azt akarják, hogy én legyek az adócsalás, amivel elkapják Al Caponét – mordulok rá összevont szemöldökkel. Angyali vigyorom közben valahol elmarad. Tehát innen fúj a szél!
A tüsihajú öltönyös elsőre nem érti, aztán nagyon zavarba jön. Az eddigi műbőr bűzt elnyomja idegességének szaga.
– Ne gondolja...
– De gondolom! – vágok ingerülten a szavába. – Miért ne? Adott ez a Park nevű gengsztercsalád, akiknél még a dadus is utcalányokat futtat, de bizonyíték nincs. Körbezsongják őket a kopók, ám hiába. És ekkor jövök én, belekötök a fickóba, aki erre bizony megmorcul. Maguk egy kicsit rásegítenek, és úgy intézik, hogy én hótisztán kerüljek ki a buliból, ezzel tovább mogorvítva a teljes rokonságot. Akik, ha eleget hergelik őket, hát a saját kezükbe veszi az ügyet. De mégis, mire számítanak? – emelem fel egy kicsit a hangom. – Hogy majd tetten érhetik a kedves papát, amint éppen a vért nyaldossa le egy baltáról az én felszeletelt tetemem mellett?
Ezután szónoki hatásszünetet tartok. A fickó gyorsan úrrá a lesz idegességén, mosolya ismét felragyog.
– Magának remek a fantáziája, de higgye el, rémeket lát!
– Jaj, ne nézzen hülyének, arra allergiás vagyok! – csapok az asztalra. – Jól ismerem én a zsaruk eszejárását!
– Ebben nem kételkedem. Ismerem az édesapját. Sőt, tisztelem – mondja meredek témaváltással, és most az érzelmeimre játszik, ez világos. – De éppen ezért több lojalitást vártam el öntől – néz rám metsző tekintettel. Most meg talán az igazságérzetemre akar hatni, ki tudja.
– Lojalitás? Fenébe vele, nem akarok belekeveredni!
– Tehát vegyük fel újra a jegyzőkönyvet? A kiszállt rendőrök, és a büfében dolgozó pincérek vallomása alapján?
Beharapom a szám szélét, világos az alku. Nem rángatnak a bíróságra, de cserébe én vagyok az ementáli sajt az egérfogóban.
– Rendben, rendben, megdumált – dőlök hátra mogorván, és durcásan összefűzöm magam előtt a karomat. Idegesít, hogy bepaliztak valamire.
– Higgye el, vigyázunk magára! Ha akarja, akár rendőri védelem alá is helyezzük – kecsegtet.
Felhorkanok, aztán kirúgom magam alól a széket, rátámaszkodom az asztalra, hogy beleremeg a monitor.
– Na még csak az kéne! Köszönöm, tudok magamra vigyázni. És mivel kimaradni úgysem tudok a buliból, hát oké, csinálják. De javaslom, hogy legyenek résen, ha el akarják kapni a fickót, mert ha bajba kerülök, és nem lesznek a közelben, akkor nem garantálom, hogy vallomásképes állapotban kapják meg a tagot. Rohadt könnyen elvesztem a fejem, ha megijesztenek!
Ezzel választ sem várva távozom. Nagyot csapódik mögöttem az ajtó, aztán mégis meggondolom magam, és visszafordulok elolvasni a névtáblát. "Inez Copparialo, főhadnagy". Hm, az Inez az nem női név? Mindegy, jó lesz megjegyezni a pasast. Lesz még vele nézeteltérésem! Piszok zsaroló!
Elmélázva kocogok le a lépcsőn, még mindig az iménti párbeszéden filózva. Világos, hogy a főhadnagy úr Parkra, méghozzá az idősebb Parkra vadászik, és semmi köze sincs piti csetepaték körülötti huzavonákhoz. Hisz nem közzsaru őkelme, hanem saját szobával rendelkező nagykutya. Ám végül rövid merengés után megbocsátom neki, hogy fel akar használni munkájában. Jó üzlet volt ez nekem! Végül is, én szinte semmit sem kockáztatok!
Park papának nagyon korán kell kelnie, ha el akar intéztetni. Mert mi van, ha küld néhány verőlegényt? Hát istenem, megvernek! Volt már rá példa! Csak az zavar egy kicsit, hogy az egésznek nincs sok értelme. Mert a főhadnagyocska úgyis pofára esik, hisz manapság már a bérverés is csak egy jól működő szolgáltatás, és nem fog bizonyíték maradni a megbízóról.
De most, hogy túlestem az első felháborodáson, már ez sem olyan nagy gond. Hát vállat vonok, és hagyom az életnek, hogy történjen. Zsebre vágott kézzel fordulok, nem is tudom, hányadik emeleten.
Aztán földbe gyökerezik a lábam. A lépcsőház nyitva hagyott ajtaja mögött ismerős arcot veszek észre. Közelebb lépek, és az ajtófélfa takarásában óvatosan benézek.
A dohányfüstös előtérben, a sarokba állított kávéautomata mellett népes társaság beszélget. Civilek, egyenruhások egyaránt. Kopaszodó, mosolygós férfi viszi a szót, kezében műanyag pohárral magyaráz. Csillogó tekintetek figyelik, elbeszélése végén nevetés hangzik fel.
Tágra nyílt szemmel bámulom. Ki kéne menni, beszélni vele, szólal meg bennem a bűntudat. Már majdnem elhatározom magam, amikor apám felnéz, észrevesz. Egyetlen pillanatra találkozik a tekintetünk. Aztán azonnal sarkon fordulok, és már futok is. Le, de nagyon gyorsan, emelet követ emeletet, hármasával veszem a lépcsőfokokat. Egy fordulóban megcsúszok, elkapom a korlátot, aztán tovább! Amint leérek, átfutok az előcsarnokon, kifelé innen, a szabadba!
Az ajtóban fellökök valakit, talán bocsánatot is kérek, de rohanok tovább. Csak pár utcasarokkal odébb torpanok meg. Lihegve görnyedek neki egy trafik hátsó oldalának.
Aztán veszek pár mély levegőt, és kiegyenesedem. Barom vagyok, állapítom meg szinte azonnal. Értelmesebben is reagálhattam volna! Bár tulajdonképpen nem is tudtam, hogy a városban van, mentegetődzöm, ami azért roppant gyenge kifogás. Tuti, hogy személyesen a sors intézte ezt a találkozást! Tálcán nyújtotta a lehetőséget a kibékülésre! Én meg elcsesztem!
De hát a fene essen bele, semmit sem lehet helyrehozhatatlanul elszúrni! Hát összekaparom bátorságomat, felvetem a fejem, és elhatározom, hogy visszamegyek apámhoz! És mondjuk, ráköszönök. Kezdetnek ez sem rossz.
Fél lépést tudok megtenni, amikor végre eljut a tudatomig a trafik elé kitett újság főcíme. "Három csavargót vert meg a titokzatos ismeretlen! Milyen köröknek állt érdekében elintézni Lui Vangot?" És alatta baromi nagy kép egy kitaposott füvű tisztáson heverő négy eszméletlen fickóról.
Megdermedek, agyamban forrásnak indul a víz. Ez hogyan kerülhetett bele egy ma délelőtti újságba? Ki az a Lui Vang? Ki járt ott, aki képet készíthetett? Belekeveredtem? Vajon mibe? És minden istenekre, hagytam valami nyomot magam mögött?
Majdnem pánikba esem, karmaim belevájnak a tenyerembe. A fájdalom kicsit észhez térít. Nyugi, még nincs semmi baj! Majd, ha lesz, majd akkor ráérek kétségbe esni. Hát ártatlan tekintettel odalépek a trafik elé, és veszek egy lapot. Lassan sétálva távozom. Rám sem bagóznak!
A legközelebbi sarkon befordulok, aztán megállok, és elolvasom a cikket. Emberek kerülgetnek, valaki meg is lök, de most nem tud zavarni. Leköt az újság. Kiderül, hogy Lui Vang újságírói álnév. Méghozzá a kezemben szorongatott sajtótermék egyik sztárújságírójához tartozik.
Picit felkapom a fejem, és elolvasom a fejlécet. Aha, szóval a Herald munkatársa, ezért siettek annyira megírni az esetet! Saját kutyájuk kölke az áldozat!
Akit tegnap este bizony nagyon megvertek. Illetve megverték volna, de valaki közbelépett, így túlélte. Most "közelebbről meg nem nevezett helyen" tartózkodik, "állapota kielégítő". És ez úton keresi megmentőjét, interjúkészítés céljából. Anyukáját szórakozzon velem! Fenének hiányzik a nyilvánosság!
Inkább az érdekel, hogy mi maradt a három verőemberből. Hamarosan megnyugodhatok, mindhárman "előzetes letartóztatásban" vannak. Tehát nem a hullaházban. Ez tulajdonképpen módfelett megnyugtató. És vajon ki készítette a képet? De erről hallgatnak, azaz nyilván a zsaruktól lopták. Arról viszont bőbeszédűen írnak, hogy Lui Vang holmi totál becsületes kokainnepperek, meg az őket támogató angyali ártatlanságú, de amúgy érdekes alvilági kapcsolatokkal rendelkező üzletemberek körül szaglászott. A konklúzió levonását a tisztelt nagyérdeműre hagyják.
Világos. Aki a síneken sétál, azt előbb-utóbb elüti a vonat, állapítom meg, ha már így bátorítanak rá, hogy véleményt formáljak. Más szavakkal, a tegnap este látott, vörös szempillájú, furcsa szagú férfi most ugyan megúszta, de hamarosan úgyis kikészítik! A maffia nem válogat az eszközökben, nem felejt, és nem bocsát meg. Kár a fickóért!
Hm, vajon milyen színű lehet a szeme? Talán kék, vagy esetleg egyenesen zöld, és biztosan csillogó, mint éjszaka a tenger, ha telihold fénylik felette... Összerezzenek, visszatérek a való világba. Eh, hát nem mindegy? Csipetnyi mázlival soha többé nem fogok vele találkozni! Ideges mozdulatokkal összegyűröm a lapot, és bevágom a legközelebbi kukába. Hisz nekem most dolgom van!
Visszasietek a rendőrségre, és felszaladok a lépcsőn. Gyorsan felérek az emeletre, ahol az apámat láttam, ám hiába, már nincs itt. Kicsit még körbenézek a szinten, de nem találom meg. Kérdezősködni meg nem merek. Szomorúan távozom. Ma is elcsesztem valamit, pedig még dél sincs!

A nap további részét lényegében semmittevéssel töltöm, kicsit csavargok a városban, illetve inkább a város környékén. Lévén gyalog, nem igen mehetek messzebbre, így is már sötétedik, mire hazaérek.
A lakótelep csöndes, az út menti játszótér is majdnem kihalt, legfeljebb az éjszakának nekiinduló fiatalokat lehet látni, akik kis csoportokban, jókedvűen tartanak valamely szórakozóhely felé. Szóval, az est átlagos, mint ahogy a magam mögött tudott nap is. Beesek a lépcsőházba.
A negyediken festenek, ezt azonnal az kiszaglom a levegőből, aztán mást se, mindent elnyom a hígító agresszív, gyilkos aromájú szaga, és nagyon csípi a szemem. Hármasával véve a lépcsőfokokat sietek fel a nyolcadikra, hogy mihamarabb tisztább levegőhöz jussak, és már venném ki a lábtörlő alól a kulcsot, amikor feltűnik, hogy nincs ott. Megnézem még egyszer, jó alaposan. De nem derül ki, hogy hülye vagyok, a kulcs tényleg nincs a helyén.
Picit körbeszaglászom, de esélytelen vagyok, csak a szemem lábad könnybe a lépcsőházat uraló vegyszerszagban. Bárki is járt itt, az illatáról nem fogom azonosítani. De hát vannak más módszerek is, bölcselkedem, aztán rátapasztom a fülem az ajtóra, és hallgatózom egy kicsit. Egy ideig semmi, aztán meghallok valami kis neszt. Valaki odabent szuszog! Méghozzá szép egyenletesen, nyugodtan! Megáll az ész!
Tehát amíg távol voltam, addig valami gazember ellopta a lakásomat! Most pedig bent alussza az igazak álmát! Felháborító!
És felpörög a meg sosem álló motor, ujjaim karmokká görbülnek, testemen kiütközik a szőr, termetem megnő, tartásom kissé meggörnyed, eddig laza ruhámat megfeszítik a kidagadó izmok. Orrom megnyúlik, füleim kihegyesednek. Mindez pár pillanat műve csupán, aztán szétrúgom az ajtót.
Még el sem hal a csattanás, amikor már ugrom, egyenesen a matracomon heverő férfialakra. De ő is gyors, emberfelettien gyors. Felébred, és még a levegőben vagyok, amikor gyomron rúg. Elszállok, mint a győzelmi zászló, bele egyenesen a konyhaajtóba. Az pozdorjává zúzódik, és meghinti üvegcserepekkel a hátam.
Azonnal talpon termek, és ismét nekilendülök. A másik már féltérden van, felkészülten vár. Összeakaszkodunk.
Agyarai mohón keresik a torkom, fél kézzel tartom távol a pofáját, másikkal a mellkasát tépem. Elébb csak farmerkabátja foszlik, aztán már a bundája is. Véres szőrpamacsok szállnak szerteszét, fojtott morgásunk megtölti a szobát. Ő közben fogást talál a torkomon, eltart magától, majd elrúg.
Megint elszállok, a fal tövében koppanok, vakolat porzik a fejemre. Mellső lábaimra támaszkodom, és ugráshoz feszítem izmaimat. Ő féltérden állva vár.
De nem megyek neki. Csak nézem. Nagydarab, nagyobb nálam is. Fekete pofájában fehér agyarak villognak, széles mancsát szürke karmok ékítik. Sörénye fekete, bár most pár vércsík mocskolja. Farmerdzsekit, sötét izomtrikót és fekete bermudát visel. Ziláltan áll rajta a cucc, a kabátját már lényegében széttéptem, és a többi holmiját is erősen átszabtam.
Ő is csak néz, torkában lassan elhal a morgás. Én is kezdek megnyugodni. Veszek pár mély lélegzetet, lassan lesimul szürke sörényem. Tenyeremre támaszkodva felállok. Ő is követi mozdulataimat, és már vigyorog.
– Te semmit sem változtál... – csóválja a fejét, loboncos, fekete haja lustán követi a mozdulatot.
– Te őrült! – jegyzem meg, kicsit még mogorva vagyok, nem szeretem, ha a frászt hozzák rám.
Közelebb lépek, és ököllel mellkason vágnám, de elkapja a kezem, és magához ránt. Szorosan összeölelkezünk, aztán felkap a levegőbe, megforgat. Elfelejtett emlékeket idéz illata, belebámulok az arcába, és magukkal ragadnak a régen volt esztendők, minden csodáikkal együtt.
– Jó téged újra látni, húgocskám!
– Isten hozott itthon, bátyuskám!

Christian az egyetlen testvérem. Az, hogy a bátyám, és nem az öcsém, az cirka fél percen múlt, és ez fényesen bizonyítja, hogy már akkor is ő volt az erőszakosabb. Nem hagyta, hogy én lássam meg először ezt a ragyogó napvilágot! Legalábbis az én teóriám ez. Ő mindent tagad.
A szüleink emberek. Nem állítom, hogy "normálisak", hogy "átlagosak", sem nem hogy "közönségesek", de emberek. Bár mindkettőjük vére... átkozott. Mindketten magukban hordozzák a lehetőségét annak, ami én vagyok. Apám esetében erre a legjobb bizonyíték maga Charlie bácsi. És anyám családjában is suttognak pletykákat farkastermészetű ősökről.
De rajtuk ez valahogy nem jött ki. Mondom, ők emberek. Az hogy mi, bátyámmal, mi miért lettünk mások... Ki tudja? Talán mert teliholdkor születtünk. Persze, nem biztos, hogy ez az ok, lehet, hogy ez már következmény, lehet, hogy valahol másutt dőlt el a dolog. Tényleg nem tudom.
Bár gyereknek mi is majdnem normálisak voltunk. Jó, egy kicsit talán elevenebbek a többieknél, kicsit talán agresszívebbek, de nem lényegesen. Az biztos, hogy nagyon keveset betegeskedtünk, de hol van az az anya, aki emiatt aggódik? Másban nem igen tűntünk ki. Vagy csak nem emlékszem rá? Talán furcsa, de nehéz életem első szakaszára visszagondolnom. Olyan lehetetlen még elképzelni is, hogy emberi, teljesen emberi életet éltem!
Aztán persze eljött az a nap, amikor véglegesen lezárult ez a korszak, amikor — életünkben először — négylábra ereszkedtünk. Talán tizenhárom évesek ha voltunk. Én csak úgy emlékszem rá, mint a változás éjszakájára. Mert bizony sok minden, sőt, minden megváltozott akkor.
Kora este volt, vérvörös nyári alkony. A nap szégyenlősen pirulva bukott bele a város felett kavargó szmogba, az ég vele átellenes felén már felfelé kapaszkodott a hold. A bátyámmal kint csavarogtunk a síneken, a pályaudvar mögött. Már hazafelé tartottunk, elég késő volt. Szembejött egy kutya. Nagy, keverék állat. A kutyák sose kedveltek minket. Az állatoknak jók az ösztöneik, általában megérezik, hogy valami nem stimmel velünk. Ez is megugatott, aztán meg is támadott minket.
Iszonyúan széttéptük. Máig élesen emlékszem a véres cafatok borította salakra, a töltést körüllengő friss vérszagra.
Arról nincs elképzelésem, hogy hogyan lehet elfogadni azt, hogy az ember keze lassan manccsá változik, hogy testén bunda ütközik ki. Nem tudom, átlagember erre mit lépne. Szerintem mi nevetségesen egyszerűen beletörődtünk. Bár ez lehet, hogy beépített reakció. Igen, végül is érthető lenne. A szervezetnek valahogy védekeznie kell, hogy ne őrüljön bele azonnal.
Mondom, mi az első csodálkozás után már természetesnek vettük, és nagyon élveztük. Végigtomboltuk az éjszakát. Mint akik elvesztették az eszüket. Csavarogtunk, futottunk négy lábon, megugattuk Holdtestvért, friss erőnket fitogtatva kertekbe másztunk be, és minden szembejövő macskát megkergettünk.
Mondom, mint akik megvesztek. Szigorú fogadalmat tettünk, hogy megőrizzük közös titkunkat, aztán a következő percben meg már arról álmodoztunk, hogy világhíresek leszünk. Ezer módját eszeltük ki, hogy hogyan gazdagodhatnánk meg, hogy hogyan játszhatnánk ki a társadalom emberre méretezett szabályait.
Csak hajnaltájban értünk haza. Csapzottan, szakadt ruhákban, fáradtan, és jókedvűen. Apánk és anyának a teraszon ültek, az asztal mellett, és reggeliztek. És ott volt Charlie bácsi is. Máig nem tudom, hogy honnan tudta, hogy aznap fel kell keresnie minket. De ott volt, és ezzel véget is ért pünkösdi királyságunk.

Ám ez már régóta csak a múlt, az idő eltelt azóta, és sok újabb változást hozott. Már vagy fél esztendeje nem láttuk egymást Christiannal. Hát most csak gyönyörködöm benne, ahogy letesz, eltol magától, és mélyzölden csillogó szemekkel néz. Mivel nem szívesen gondolok az elmúlt, magányos hónapokra, inkább nekikezdek kérdezősködni.
– Hol jártál? Mit láttál? Miért jöttél haza? Ugye itthon maradsz? És általában, mik a terveid?
– Hosszú! – vigyorodik el, és kihúzza magát. Már ebből sejthetem, hogy mindenféle győzelmek és diadalok hosszú sorával fog traktálni, de mindegy, most még dicsekvését is szívesen hallgatnám.
– Rajta! – bíztatom, és lekuporodom a matracra.
– Ne itt – mordul fel, és undorral körbeint. – Szűk ez a lakás, meg büdös is! Mit szólnál, ha együtt vacsoráznánk valahol?
– Remek! – nevetek rá, és összefut a számban a nyál.
Gyorsan összekészülünk, annál is inkább, mert ő már kész van, és nekem is csak pólót kell cserélnem. Persze, kedvenc bátyám ezt sem bírja türelemmel.
– Asszonynép! Nem kell annyit piperészkedni! Siessünk! – nógat idegesen. Közben néhányszor kipislog az ablakon. Azt kell hinnem, aggódik, hogy esetleg valaki megzavar minket.
Esetleg hajszolja valaki, vagy inkább ő vadászik? Fene se tudhatja, de majd elmondja, miről van szó!
– Fél évig remekül megvoltál nélkülem! Most várhatsz pár pillanatot! Egyébként is, nem kellett volna megpróbálnod feltépni a hasamat, és akkor még jó lenne a ruhám! – vágok vissza könnyedén.
Ő csak felmordul, aztán pillanatnyi habozás után mégis ellazítja izmait, megdörzsöli a tarkóját.
– Ebbe ne menjünk bele – legyint. – Teljesen széttépted a vállam! És most őszintén, ha nem én vagyok itt, hanem bárki... ember.
Kicsit zavarba jövök.
– Rajtad kívül senki sem olyan pimasz ezen a földrészen, hogy miután betör egy lakásba, utána ott aludjon! – vágom ki magamat, aztán, mivel közben elkészültem, kiviharzom az ajtón. Bátyám hümmögve követ, majd bezárja lakásomat. A kulcsot megszokott mozdulattal suvasztja be a lábtörlő alá.
Egy emelettel lentebb, a hetediken alacsony, középkorú nő bámulja levonulásunkat.
– Nagy zaj hallatszott a lakásából! Mi történt? – kérdi köszönés helyett.
Egyszerre fordulunk egymás felé bátyámmal. Ő összevonja szemöldökét, pillantása azt kérdi, kipofozza-e a képből az asszonyt, vagy hagyja nekem, de megrázom a fejem, hisz az öreglány világosan nincs velünk egy súlycsoportban.
– Semmi érdekes. Felborult a szekrény – mentegetődzöm közben.
– Szekrény? Már megint? – kérdez tovább az asszony, és ebbe nincs kedvem belemenni.
– Viszont látásra! – vágom el a beszélgetés fonalát, és tovább kocogunk lefelé.
– Te, ki volt ez a bányarém? – kérdi bátyám, pár emelettel lejjebb.
– Honnan tudnám? Már itt lakott, amikor beköltöztem. Néha feljön, és becsenget, ha túl hangosan nyüszítek álmomban, és megkér, hogy dobjam már ki a kutyám.
Christian erre elkomorodik.
– Gyakran vannak rossz álmaid? – kérdi szigorú tekintettel.
– Ó, csak teliholdkor – vonok vállat könnyedén, és úgy teszek, mintha ez igaz lenne.
Ő meg úgy tesz, mintha elhinné.
Lent már sötétlila alkonyat fogad, meg persze a neonlámpák narancs fénye. A lakótelep kihalt, csak megkésett családapák sietnek hazafelé. Az éjszaka önjelölt urai, a fiatalokból álló galerik még sehol sincsenek. Például Ricardóékba sem futunk bele, amit egyáltalán nem bánok.
Amikor kilépünk a kapun, reménykedve nézek szét.
– Ugye, nem gyalog vagy? – kérdem, miközben a parkoló kocsikat fixírozom.
– Nem hát! – húzza ki magát bátyám, aztán rámutat egy közelben ácsorgó nyitott terepjáróra. – Ehhez mit szólsz, te kóbor eb?
Elkerekedett szemmel bámulom meg a nagydarab, és persze fekete Land Rovert. Csupa gallytörő rács, meg felső fényszóró, és más macsó csicsák!
– Izé, vezethetném? – kérdem bátortalanul.
– Frászt! Nem fogod ezt is összetörni! – mordul rám, és beül a sofőrülésre. – Fogadjunk, most is totálkáros a kocsid.
No, igen, Christian fixa ideája, hogy nem tudok vezetni!
– Nem totálkáros. Most ellopták – húzom fel az orrom, és magam is bekászálódom.
Aztán bátyám hátradobja széttépett kabátját, felcsapja az ezerwattos fényszórókat, belövi a magnót (szuperheavy metál, naná, mi mást is hallgatna), majd az őrá jellemző, sportos stílusban indít, és kifarol a forgalomba. Magam kényelmesen elhelyezkedem az ülésen, bár valahogy nem találom a helyemet. Talán mert szokatlan a kocsi. Új-illatú. Kicsit mocorgok, de aztán magával ragad a sebesség.
Összemosódik körülöttünk az utca. Christian nem szívbajos, ráadásul teljesen tisztában van vele, hogy jól vezet. Ennek köszönhetően észveszejtő helyzetekbe hajszolja a kocsit. Engem, persze, ez csipetnyit sem zavar, hisz nekem sincs mit féltenem. Így általában remekül szórakozom mellette. Legalábbis régebben nagyon imádtam itt ülni az anyósülésen.
De most valahogy nem megy. Izgágán mocorgok az amúgy kényelmes kocsiban. Valami zavar. Valami idegesít. Kellemetlen érzés kúszik fel a hátamon, és finoman megborzongat a hideg. Aztán, miközben ráfordulunk a városból kifelé vivő útra, ez a rossz érzés határozott viszketéssé növi ki magát, olyannyira, hogy már nem hagyhatom figyelmen kívül. Mi a fene lehet az oka?
Előre hajolok, és a lábam között benézek az ülés alá, de nincs ott semmi furcsa. Aztán oldalra fordulok, és kibámulok az autóból, de semmi extra, csak a kocsi mellett rohanó betonút. Ezt már bátyám se hagyja szó nélkül.
– Valami bajod van?
– Valami nem stimmel itt – morgom az orrom alá, és hátranézek, hátha ott a hiba.
– Úgy közelebbről mire gondolsz?
– Nem tudom. Csak hányingerem van, meg viszket a tarkóm!
– Tehát terhes vagy, és nem mosakszol rendesen. Értem, ezek szerint itthon is zajlott az élet – bólogat megértően.
Lehülyézem, rámhagyja.
Ezen túlesvén hátra fordulok, feltérdelek, és lehajlok, hogy a hátsó ülés alá is benézhessek. Kicsit forgatom a fejem, és már éppen feladnám, amikor valami furcsa ötlik a szemembe. Bátyám ülése mellett, épp kéznél, a kézifék mellé elrejtve egy puska lapul. Megragadom, felemelem, és közben visszahuppanok a helyemre.
– Ez mi? – kérdem, meglehetősen vádló hangon.
– Vadászpuska. Lennél olyan kedves visszafogottabban hadonászni vele? Épp most kap szívinfarktust a mögöttünk jövő kocsi sofőrje.
Hátrasandítok, de igazából nem érdekel a pacák. Még nem fordult bele az árokba! Inkább ölbe veszem a fegyvert, és felpattintom a tust. Két pöpec ezüstgolyóval nézhetek szembe. Kiver a verejték.
– Hát te megvesztél! – szakad ki belőlem, amikor végre levegőhöz jutok. – Ezüstre töltött puskával szaladgálsz? Meguntad az életed? És ha véletlen elsül? Ha megsebez? Egyáltalán, tudsz vele bánni?
– Nyugi! – int rendre bátyám, és jobbjával kicsavarja a kezemből a fegyvert. Aztán visszacsukja a tárat, és gondosan visszateszi az egészet a kézifék mellé.
– Nyugi? És mégis, ki ellen készülsz vele? – hepciázom tovább.
– Akárki ellen! Fogd fel vésztartaléknak. Sosem tudhatod, mikor jön jól egy ilyen játékszer! – magyarázza nagyképűen, mintha ő tudná. – És egyébként is, jól értek hozzá. Sőt, ha nem maradsz nyugton, be is mutatom az alfeleden!
– Bolhás korcs! – mordulok rá, és elhúzódom a puska közeléből.
– Tetűfészek!
– Rüh-raktár!
– Palotapincsi!
Egy kicsit még elcivódunk, persze enyém az utolsó szó, aztán csend telepszik közénk. Most már módfelett érdekel, hogy hol lopta a napot, amíg én itthon depresszióztam!
És vajh mi végre hord magánál fegyvert? Régebben nem volt ilyen szokása! Meg hát apánk nem is engedte. Ő kevés kérdésben makacsolta meg magát, de akkor nem lehetett vele ellenkezni. Így nem kaptunk puskát, se játékot, se valódit, étkezés előtt kezet kellett mosnunk, és nem mehettünk zsarunak. Legalábbis míg gyerekek voltunk, addig erősen tiltotta.
De bezzeg most már érett felnőttek vagyunk, nézek végig bátyámon. Aki fegyvert hord, ezüstre töltve, és száz alá nem lassít, hajtűkanyarban sem. Ő se lesz már normális, vakarom meg a már lassan beforrt karmolásnyomokat a hasamon.
Közben elhagyjuk a várost, és felfelé tartunk, egy, a tengerbe siető folyócska völgyében. Azaz egyik oldalt sziklafal, a másikon szakadék. Jó mély. Bátyám vezetési stílusának köszönhetően ezt egészen közelről megszemlélhetem, kocsink gyakran sodródik az út mellett futó fémkorlát közvetlen közelébe. Tekintetem gond nélkül furakszik át a sötéten, és remekül látom ám a lent lapuló éles szirteket. De nincs kedvem ilyen piti dolgokon idegeskedni, van gondolkodnivalóm elég!
Hogy meddig merengek, nem tudom, egyszer csak, talán mindössze pár perc száguldás után megérkezünk. Bátyám lekanyarodik, szűk mellékúton suhanunk, majd hamarosan felcsillan előttünk egy sima tükrű hegyi tavacska. Körülötte diszkrét, a hegyoldalba olvadó épületek lapulnak, amiket ügyesen elhelyezett lámpák világítanak meg, fényeik játékosan csillognak a tóban.
Egy vendéglő parkolójába állunk be. Az épület ugyan kicsi, ám hatalmas, barátságosan fényes terasz tartozik hozzá, ami mélyen a víz fölé nyúlik.
Magam kipattanok a kocsiból, és mosolyogva szemlélődöm. Szép a táj, jószagú, meleg, és ami a fő, nem egyedül vagyok benne!
Mellettem bátyám kászálódik ki a kocsiból. Megbámulom a srácot, megszokott mozdulatai megnyugtatnak. Hogy mennyire hiányzott az elmúlt fél esztendőben! Ó, hogy mennyire szoros szálak kötnek össze minket! De épp ezért, immár nem nagy csoda, hogy ismét itt van. A külön töltött napok mostanra már nem jelentenek többet, mint valami huszadrangú rémálom, hisz most már megint együtt vagyunk, készen minden mulatságra...
– Min bambulsz? – rezzent fel Christian hangja.
– Semmin. Menjünk! – legyintek, majd hirtelen felindulásból arcon csókolom.
Christian hökkenten tűri, épp csak egy jelképes pofonnal hessent odébb. Foggal kapok a kézfeje után, ő a vállamba kapaszkodik, nagyot ránt rajtam, egy pillanatra összeakaszkodunk, aztán nevetve ellököm magam tőle. Ő is mosolyog, majd megrázza a fejét, elindul, egyenesen a teraszra vezető, széles lépcsőt veszi célba.
Felkocogunk, majd megállunk, tekintetem végigsiklik a vendéglőn. Fehér abroszos asztalok, közöttük pálmafák, meg más cserepes növények, csendes zene, és sok-sok fény. Előkelő hely! Ez már azon is látszik, hogy azonnal előttünk terem egy idősebb pincér.
– Parancsolnak valamit?
– Vacsoráznánk – válaszolja bátyám. – Ha tudna adni egy félreeső asztalt, valahol a korlát közelében...
A pincér alig sértően végigmér minket. Sem én (póló, vászonnadrág, saru), sem bátyám (izomtrikó, bermuda, sportcipő) nem illik ide, de aztán mégis bebocsáttatást nyerünk.
– Kérem, fáradjanak utánam! – vezet el minket a büszke léptű alkalmazott.
Kedves kis asztalt kapunk, egy dézsában kókadozó pálmaféle takarásában, közvetlenül a víz mellett, a terasz sarkában. Kicsit zavar a tudat, hogy nyilván bunkó újgazdagnak néztek, de aztán leköt a rendelés. Természetesen bifszteket kérünk, dupla adagot.
– Köretnek mit hozhatok hozzá? – érdeklődik a rezzenéstelen arcú pincér. Én vállat vonok, bátyám megkérdi, mit ajánl ő, és vita nélkül elfogadja.
– Miféle italt óhajtanak?
– Tejet! – válaszoljuk egyszerre, aztán összenevetünk.
Az alkalmazott megbotránkozik, de nem kritizálja meg választásunkat. Majd végre elhúz az épület irányába, mi pedig magunkra maradunk.
– Rajta, mesélj, hol jártál? – kérdem, és rákönyökölök az asztalra.
– Dél-Amerikában! – vágja ki büszkén.
– Ó – csodálkozom el. Ez sok mindent megmagyarázna, de persze nem kezdek el töprengeni, amikor kérdezhetek is. – Pontosabban?
– A dzsungelben, húgocskám, az Amazonas partján – válaszolja, és tekintete elkalandozik, hangja selymessé szelídül. – El nem tudod képzelni, milyen csodás is az! Heteket kóborolhatsz, anélkül, hogy akár csak egyetlen emberre utaló nyomot is látnál. És közben körülzsong az élet, minden mozog, minden friss illatú, és titokzatos! A fák az égig érnek, és nincs semmi törvény, amit meg kéne tartani – magyarázza elragadtatottan.
Szavait szeme csillogása követi, épp úgy, mint amikor valaha, nagyon régen karácsonyi ajándékáról, a piros, távirányítós kisautóról mesélt. Magam viszont nem dőlök be, és nem hagyom, hogy magával sodorjon elragadtatása.
– Csak ennyi? – kérdem, lebiggyesztett ajakkal.
– Csak? – visszhangozza, és látszik az arcán, most cibáltam le a hetedik mennyországból. – Mi kell még ezen felül? Kipling összes regénye unalmas gyerekmatiné az én kalandjaimhoz képest! Tudod, milyen csodásakat vadásztam?
– Aha. És ebből lett kocsid – szúrom közbe, faarccal, csak hogy ne higgye, megúszta a magyarázkodást.
– Oké, ha ennyire piszkálja a csőröd, hát közben testőrködtem egy kicsit. Arrafelé néha szükség van nehézfiúkra – magyarázza.
– Tehát beálltál a kokainmaffiába – fordítok, és érdeklődve várom, letagadja, vagy nem?
Ám ő csak vállat von, majd rám mosolyog, és rezzenéstelen pofával hamukázásba kezd.
– No, és egyszer meg az esett, hogy lefelé csorogtunk a folyón. Négyen voltunk, és szinte semmi cucc. A tábor már egészen közel volt, amikor egy alattomos, víz alatti ág felborított minket – indít egy abszolút nem ideillő mesét. Azaz, lerázna. Nevetséges. Hogy én majd annyiban hagyom!
– És amikor beleborultatok, vizes lett az összes kokain, és erre kidobtak – szúrom közbe. Ő észre sem veszi, hogy megszólaltam, lazán mesél tovább.
– Na, persze, azonnal jöttek a kajmánok. De ne úgy képzeld el, mint valami filmben, hogy hosszan közelít, acsarkodik, és istennek sem harapna bele a főhősbe! Egy frászt! Némán siklik, centivel a víz alatt, aztán már zabál is. Én persze észrevettem, hogy jön, de későn. Az egyik srácot elkapta, a másik kettő meg erre úgy elkezdett tempózni a part felé, mintha az olimpiai százat akarná megnyerni. De én persze visszafordultam. Nem is annyira a fickó miatt, egyszerűen csak a buliért. Elkaptam a dögöt, és belemartam a hasába. Erre elengedte a pasast, megjegyzem, annak akkor már mindegy volt, és nekem jött. Rohadt hajlékonyak ám ezek a krokodilfélék! Simán karikává görnyedt, és majd leharapta a fél lábam. Elkaptam az állkapcsát, és szétfeszítettem, erre végre frászt kapott, menekülni kezdett. Én meg felúsztam a felszínre, mert már nagyon hiányzott a friss levegő. Ő közben lelépett, így nem lett belőle cipő, ami neki jó, és nekem sem baj, arrafelé általában mezítláb jártam.
– És gépfegyverrel, meg ezüstre töltött puskával...
– A többiek persze kint idegeskedtek, meg kiabáltak, hogy másszak már ki. Eléggé nevetségesek voltak, ahogy a folyó fölé lógó faágakon csüggtek, mint holmi majmok. De fenének volt kedve elveszíteni a csónakot...
– ...meg a kokaint...
– ...így lehalásztam a ladikot, és kivontattam a partra. Utána visszarimánkodtam őket a vízre, és tovább mentünk.
– A táborban pedig várt rátok a fő maffiafőnök, és jól főbe lőtt titeket, hogy eláztattátok a finom kis kokszot – fejezem be a mesét.
Christian mogorván felhorkan, tekintete mélyzölden villan.
– Ha neked úgy tetszik, hát legyen – hagyja rám, és türelmetlenül mordul egyet. Feltehetőleg a pincért hiányolja, akinek az érkezése, többek között, felmenthetné a magyarázkodás alól. Hát felemeli a fejét, körbe néz.
És nyilván észrevesz valami oda nem illőt, szeme résnyire szűkül, fogai elővillannak. Magam követem pillantását, és mint egy véletlenül, kezem az ölembe hullik, az abrosz takarása alatt pedig elővillannak karmaim. De semmi furcsát nem látok.
A parkolóban kocsik állnak, köröttük néma csend. A tó is nyugodt, monoton hullámzása alig hallatszik, elnyomja a halk zene, a teraszon üldögélő emberek fecsegése. Az esti szél jószagú, hiányzik belőle a város örökkön benzinbűzű lehelete.
– Mi van? – kérdem suttogva, alig mozgó ajkakkal.
Christian felém fordul, elvigyorodik.
– Lenne kedved velem vadászni?
"Lenne kedved velem vadászni?" vet bennem visszhangot a mondat, édes emlékeket ébresztve lelkemben.

Hideg éjszaka. A fák csupasz ágai között Holdtestvér kacag, puha mancsom alatt meg-megroppan a hó. Az erdő csendes, az illatok tiszták. Futok, futunk, előttünk menekül a zsákmány. Vadászat!
Rohanás, a hirtelen elénk vágódó ágak kerülgetése, át mindenen, bozótoson, árkokon, tisztásokon, amerre az előttünk futó vad vezet. Porzik a lábunk alatt a hó! Mögöttünk elmarad a világ, a civilizáció, minden, és végtelenül egyszerűvé olvad az élet. Vagyok én, a zsákmány, és a köztünk feszülő távolság. Ebből áll az univerzum, az összes felesleges sallang már a semmibe veszett, emléke is tovatűnt. Vadászat...
Hiába élesek az emlékek, az igazság az, hogy csak pár alkalommal szöktünk ki a városszéli erdőkbe, meghajtani egy-egy nyulat, felverni pár fácánt, vagy más vadat. Aztán Charlie bácsi véget vetett a mulatságnak.
– Megtiltom! Ha még egyszer észreveszem, hogy kilógtok, szétverem a pofátokat! – közölte, és morgott is hozzá.
Megjegyzem, szerintem direkt hagyta, hogy tiltása ellenére is néhányszor azért elmenjünk vadászni, csak hogy ezt is megtanuljuk, de azt persze nem hagyhatta, hogy rászokjunk. És ha valamit igazán tiltott, azt meg kellett tartani!
A változás éjszakája óta ő nevelt minket. Akkor, azon a reggelen egyszerűen csak kihívott a kert végébe, és ott, az öreg fák árnyékában közölte, hogy innentől kezdve jobb, ha nem ellenkezünk vele.
– És miért nem? – kérdezte bátyám, felvetett fejjel, büszkén. Magabiztosságát új titkunknak köszönhette, és közben cinkosan rám kacsintott. Magam már előre élveztem, hogy milyen remek móka lesz ráijeszteni az öregre, egy jó kis farkasmorgással!
– Mert én vagyok a tapasztaltabb – közölte Charlie bácsi, és helyből pofon vágta. Addig még senki sem ütött meg minket.
Christian pillanatra meghökkent, aztán elfutotta a düh. Felmordult, és karmokká görbültek az ujjai. De az öreg nem lepődött meg, egyszerűen visszamorgott.
– Te is? – szakadt fel belőlem önkéntelenül a csodálkozás. – Hát mások is? Nem hittem volna!
Charlie bácsi biccentett.
– Ez az első lecke. Ti még csak tudatlan kölykök vagytok, akik felét sem hinnék a világ ezer csodájának. De majd én megtanítlak titeket mindenre – mosolygott ránk, és felvillantotta agyarait. Nem kellett tovább bizonygatnia, hogy ő a főnök. Elhittük.
De az első hónapokban ezt nem dörgölte az orrunk alá többet. Inkább játszótárs volt, jóbarát, meg is szoktuk gyorsan az új helyzetet. Csodás új világ tárult akkor a szemünk elé, ő pedig segített megismerni farkastermészetünket. Ő tanított meg minket annak korlátaira is.
– Három dologtól kell igazán félnünk – magyarázta egy alkalommal. Fülledt nyár volt, a kert végében heverésztünk, a fák árnyékában. Szél se rezdült, a hőség tompa súllyal nehezedett ránk.
– Először is, féljétek az ezüstöt – kezdte számolni az ujjain. Az oldalán hevert, a könyökére támaszkodva. Kedvenc, skótkockás inge hasig ki volt gombolva, ujja könyökig felgyűrve, amellett csak kopott farmert viselt. Szandálja kicsit távolabb hevert, övtáskája mellett. Ezer ránccal barázdált arcán látszott, hogy már hetven felett jár, de a szeme fiatalosan csillogott, és a szikár testében feszülő erőt egy húszéves is megirigyelhette volna.
– Tehát ez úgy van, mint a rémmesékben – szóltam közbe, és nagyot ásítva nyújtózkodtam egyet. Akkor nagyon kölykök voltunk még, talán ha tizennégy évesek. Én például még copfban hordtam a hajamat.
– Úgy. Bár nem feltétlenül halálos, ha ezüsttel meglőnek, de nincs több esélyed, mintha ember lennél, és közönséges golyó találna – magyarázta az öreg.
– Aha – bólintottam, aztán átgördültem a hasamra. Az államat megtámasztottam a fűben, és félig lehunyt szemmel figyelni kezdtem egy motoszka kis hangyát az orrom előtt. Még ahhoz is lusta voltam, hogy elaludjak.
– A következő veszedelem a fajtánk többi tagja – folytatta Charlie bácsi, és közben megemelte egy kicsit a lábát, és finoman oldalba rúgta bátyámat. – Mondom, a többiek.
Christian átgördült a másik oldalára, horkanva ébredt, és első ijedtségében nagyot csapott a levegőbe.
– Igen? – kérdezte aztán zavartan.
– Ne aludj, ha fontos dolgokról beszélek! – feddte meg Charlie bácsi.
– Nem aludtam! – nézett rá teljesen őszintén bátyám. Hiába, akkor már volt mögöttünk pár év iskolarutin.
– Hogyne, csak az én fülem csengett, amikor horkolást hallottam felőled! – mordult fel az öreg, és szeme körül megfeszültek a szarkalábak.
De aztán legyintett, és folytatta.
– Tehát, mint említettem, féljétek a mi fajtánkat!
– Miért? Nem kéne örülni annak, ha valaki hasonló hozzánk? – kérdeztem rá. Közben a szemem előtt rohangászó, apró kis vöröshangya talált valamit, csápjaival megfogta, és elkezdte cibálni.
– Pont ezért kell félni tőlük, mert hasonlóak hozzánk! Épp oly gyilkos természetűek, mint mi!
– De hát mi jól elvagyunk egymással! – vetette közbe a bátyám.
– Még elvagyunk. Még kölykök vagytok. De fel fogtok nőni! – válaszolta Charlie bácsi, és tekintete elkalandozott a fák koronája felé.
– Nem tudom elképzelni, hogy összevesszünk! Kivétel talán, hogy melyikünk kapja a nagyobb darab húst a vacsoránál – nevettem bátyámra.
– Hát pont erről van szó, kicsi Chris, hát pont erről! – suttogta az öreg semmibe révedő tekintettel, aztán rám nézett, és ő is elnevette magát. – De igazad van, ez messzire vezet, és még nincs itt az ideje! Tehát, az első két pont megvan, az ezüst, és a többiek. De a legveszedelmesebb a harmadik.
– Aha – motyogtam. Közben feltűnt még egy hangya, egy nagy, fekete, és észrevette a kis vöröst.
– A harmadik veszély pedig ti magatok vagytok. Óvakodjatok a saját lelketek sötétségétől! Mert él bennetek egy farkas, és egy ember. Önmagában mindkettő jó, de együtt, keveredve, romlásba döntenek titeket!
– Miért lenne baj, ha néha egy kicsit farkas vagyok, néha meg ember? – kérdezett rá bátyám. Magam alig figyeltem, mert közben a fekete hangya nekiment a másiknak, és el akarta venni tőle a zsákmányát.
– Nem lehetsz kicsit farkas! Döntened kell! Vagy ez, vagy az! Nem élhetsz két életet! Elvonulhatsz az erdőbe, vadászhatsz, ölhetsz, lehetsz farkas. De akkor gyengeségnek számít a megértés, a kegyelem, a lágyszívűség. Vagy maradhatsz embernek, de akkor nem intézheted az ügyeidet a nyers erő törvénye szerint, nem ölhetsz, nem harcolhatsz puszta karmokkal az igazadért! – magyarázta az öreg, csendesen, fél kézzel gesztikulálva.
A fűcsomó mélyén zajló küzdelem közben véget ért, a fekete hangya megmarta a vöröset, majd felkapta annak összegörnyedt holttestét, és elindult vele a boly felé.
– Mikor kell döntenünk? – kapcsolódtam vissza a társalgásba.
– Mihamarabb.
Christian rám nézett.
– Nem lenne rossz farkasnak lenni! Tiszta izgi lehet!
– De nincs többé rajzfilmnézés, se tej, se marhahús. És soha többet nem használhatjuk az új motorjainkat – vetettem ellent.
– Meggyőztél. Maradunk embernek! – biccentett a bátyám, és komoly pofát vágva visszanézett Charlie bácsira.
– Legyen! De akkor éljetek is úgy, mint az emberek! – bólintott rá az öreg.
Így a dolgok a régi kerékvágásban mentek tovább. Például, nem jártunk vadászni, ellenben nem kerülhettük az iskolát (olyan nagyon). Charlie bácsi tovább tanított minket, habár ezentúl gyakran eltűnt, néha hetekre is. De mindig visszajött, és éltük tovább életünket. Szép idő volt az, nagyon szép!
Csak a vége, a vége, amikor azon az átkozott éjszakán...

– Nos? – ránt vissza a valóságba Christian hangja.
Kettőt pislantok, de gyorsan visszatérek a múltból. Persze, az volt a kérdés, hogy "Lenne kedved velem vadászni?" Hogyne lenne!
– Oké. Mire? – kérdem mosolyogva.
– Látod azt a fehér Opelt? A parkoló utolsó előtti helyén – mondja bátyám, de nem néz oda. Magam is csak futó pillantással ellenőrzöm, valóban, megvan a kocsi.
– Nem vagyok vak. Nyugodtan lépj tovább!
– Ül benne egy pasas. Én kipiszkálom onnan, te addig széttéped a kocsi gumiját – javasolja Christian.
– Túlbonyolítod. Odamegyek, leeresztem az olajat, és szétverem a fickó pofáját, ha ellenkezik.
– Húgocskám, a pasas nincs egyedül! A mögöttünk lévő asztalnál ülő páros is hozzá tartozik, meg az a dohányzó pali a parton.
– Utánad jött a teljes kokainmaffia? – csodálkozom a szemébe.
– És ha igen? – von vállat kényszeredetten bátyám, és unott pofával leplezi idegességét. De nem előlem, én érzem ám izzadtságszagán, hogy kissé aggódik.
– Oké. Akkor mondjuk az tetszene-e, hogy kimegyek a mosdóba, kimászom az ablakon, aztán a kocsi mögé osonok, és ha látom, hogy a sofőr távozik, akkor feltépem az egyik hátsó kereket?
– Tetszene! – mosolyodik rám, de a feszültség ettől még nem oldódik le az arcáról.
– Adj két percet! – kérem, aztán felpattanok az asztal mellől, és beslattyogok az épületbe.
A házban lévő terem kicsi, és porszagú a teraszhoz képest. Megsárgult csipkefüggönyök fedik a fél falat beborító ablakokat, a padló síkos márvány. A szemközti oldalon bárpult magaslik, mögötte fáradtnak tűnő alkalmazott lebzsel. Mindezt csak futólag veszem szemügyre, és gyorsan eltűnök a "Hölgyek" feliratú ajtó mögött.
WC-illatosító szagú világba érkezem. Az előtérben balkézről a fülkék faborítású ajtajai nyílnak, jobbra két mosdókagyló árválkodik. Felettük a falat tükör fedi, egészen a plafonig. Nem nézek bele, szigorúan balra fordított fejjel elosonok mellette, egészen a folyosó végén nyíló bukóablakig. Közben orrom megnyugtat, egyedül vagyok a helyiségben.
Az ablakot leakasztani, és kimászni rajta gyerekjáték. A ház mögé érkezem, töredezett betonjárdára, előttem félig-meddig gondozott kert terül el. Rövid hallgatózás, de sehol senki. Meggörnyedve osonok a parkoló felé. A ház sarkán megállok, kikémlelek. Egyelőre csendes a terep. Hát mászom tovább, immár majdnem négylábon, gondosan ügyelve, hogy az árnyak eltakarjanak.
Hamarosan elérem a bátyám által mutatott Opelt, és meglapulok a közelében terpeszkedő díszbokor mögött. Aztán várok. Nem tudom, mennyi telt el az általam kért két percből, gyanítom, hogy sok, ha nem mind, de a sofőr még a helyén van. Vajon Christian hogyan akarja elcsábítani innen? Ezt meg kellett volna kérdeznem, bár igazából mindegy is. És ha kell, elbánok ezzel a magányos pacákkal!
Itt tarthatok, amikor csörömpölés riaszt fel. A terasz felé kapom a pillantásomat, de semmi extra, a várt látvány fogad. Odafenn Christian verekszik a két pasassal, akik a mögöttünk lévő asztalnál ültek. Aha, tehát ez az elterelő manőver! Mondhatnám, hogy kézenfekvő. De ezek után miért kell még a kocsijukat is kicsinálni, gondolom unottan, és elnyomok egy ásítást.
Odafenn asztalok törnek, meg tányérok, továbbá női sikolyok vegyülnek a pofonok csattanásai közé. Christian láthatóan nem veszi komolyan az egészet, néha hagyja, hogy ellenfelei is szóhoz, akarom mondani, ütéshez jussanak, és ilyenkor látványosan rosszul is lesz. Aztán persze vissza-visszaüt. Nagydarab, csupaizom teste táncos könnyedséggel mozog, én látom, hogy nem jelentene neki problémát fél perc alatt lerendezni a két fickót.
Az Opel sofőrje is sejthet valami effélét, mert nem sokáig bírja tétlenül nézni a showt. Az ülése mellől rövid csövű fegyvert kap elő, aztán kipattan a kocsiból. Futva indul a terasz felé, még az ajtót is nyitva hagyja maga mögött. Kicsit elszorul a torkom, bátyám ezüstre töltött puskája jut az eszembe, karmaim maguktól villannak elő. Habozás nélkül ugrom a pasas után.
Szép ívű repülés végén landolok a hátán, súlyom alatt összerogy, de sajnos kiált is. Tarkón csapom, aztán kotrok vissza az árnyékba. A teraszon pár ordítás harsan, valahonnan, a part felől futó lépteket hallok.
Még kötelességtudóan belemarok az egyik kerékbe, a levegő sikoltva tódul ki karmom nyomán, aztán derékszögben meggörnyedve futok, a parkoló mellett, a terasz felé. Szemközt bátyám érkezik, szintén futva, pontosan a Land Rovernél találkozunk.
– Tűnés innen! – javallja Christian, és bevetődik a kormány mögé. Szinte azonnal felbőg a motor, a kerekek sikoltva tiltakoznak a hirtelen indulás ellen.
Magam már menet közben vágódom be, pofával előre érkezem, aztán egy ideig moccanni sem tudok, csak a lendület csap hol jobbra, hol balra. Őrült tempóban menekülünk, csak tudnám mi elől!
– Lazíts már! Szétkaptam azt a rohadt kereket! – kiabálom, és lassan ülő helyzetbe tornázom magamat.
– De mért ütötted le azt a pacákot? – förmed rám Christian.
– Önszorgalomból. Baj? – kérdem, miközben a vékony kis mellékúton suhanunk, kábé ezerrel.
– Felesleges volt.
– Szerintem meg fegyveres! – vágok vissza, aztán beverem a fejem a karosszériába. – Lassíts már, te korcs!
– Nézz már hátra, te öleb! – kiabál, és ráfordul a városba vivő útra, mellettünk felvillan a szakadék. Magam engedelmesen hátrasandítok, szemembe vág egy fényszórópár.
– Volt egy másik kocsijuk is – magyarázkodik bátyám, aztán továbbra is marad sietős. De igazából ezzel együtt sem értem a dolgot. Mit árthat nekünk pár piti maffiózó? Ám ekkor fegyverropogás töri szét a csendet, meg a szélvédőnket is.
Értetlenkedve hátra fordulok, de nem tévedtem, a torkolattűz a mögöttünk rohanó kocsi ablakában villog. És innentől nem érdekelnek az észérvek, elborul az agyam.
– Széttépem őket! – hördülök fel habzó pofával, és komolyan gondolom. Feltérdelek az ülésen, karmaim belemélyednek a támlába. Izmaim megfeszülnek, és összeszűkült szemmel méregetem a távolságot. Ha elég közel érnek, én ugrom, ez fix, és utána jaj nekik!
De bátyám tisztességgel tapossa a gázt, a rossz fiúk egyelőre túl távol vannak, így nincs lehetőségem öngyilkosnak lenni. A pillanatnyi habozás alatt szóhoz jut a józan eszem is, hát meggondolom magam, és tervet váltok. Jobbommal a kézifék mellé rejtett puska után nyúlok.
– Ne ezüsttel! – hörgi Christian. – A kesztyűtartóban van normális pisztoly! – javasolja, és kiló nyolcvannal száguld bele egy kanyarba, amit szerintem fele ekkora tempóra terveztek.
Én visszafordulok, letépem a kesztyűtartó műanyag fedelét, és előkapom a fegyvert. Nem túlzottan értek hozzá, de hát apám szolgálati pisztolyát egy párszor elcsórtuk, így legalább az alapokkal tisztában vagyok.
Kibiztosítom a kis fémvackot, majd beleeresztem a tárat a mögöttünk loholó kocsi fényszórói közé. Hogy talál, vagy sem, azt nem tudom, mindenesetre üldözőnk hirtelen hátrább marad, de nem véglegesen. Immár tisztes távolból, de tovább követ. És ismét felugat egy géppisztoly.
Valami feltépi a vállam, és pofámba vág a vérszag. Az én vérem szaga!
– A tartaléktár is a kesztyűtartóban van – jegyzi meg bátyám, nekem több se kell, már kotrok is utána.
Még fejjel előre lógok a tárat keresve, amikor újabb golyók kopognak közöttünk. Christian felkiált, aztán a kocsi meglódul. Egy ideig kacsázunk, végül nagy csattanással szakítjuk át az út mellett futó szalagkorlátot.
Én ekkortájt mászom elő a pedálok mellől, és iszonyú látvány tárul a szemem elé. Mintha végtelenül lelassítva látnék mindent, az út elszakad alólunk, aztán megnyílik alattunk a végtelen sötétség.
Lehet, hogy kiáltok, mindenesetre az biztos, hogy elrúgom magam az ülésről. Aztán megtapasztalom, hogy mi is az a szabadesés! Felzúg a fülemben a szél, a pillanat örökkön tart. És nagyon hirtelen ér véget.
Egyszer csak nekicsattanok egy sziklának, ami a semmiből bukik elő. Az ösztöneim működnek, megpróbálom tompítani az esést, így csak az egyik oldalamat töröm össze. Aztán gurulok, lefelé, át- meg átbucskázva a fejemen, széles sávban vérfoltokat hagyva magam mögött.
Felettem hatalmas, fekete tömeg csúszik, majdnem elgázol, de egy szirt megdobja kocsinkat, és az a fejem felett repül el, aztán alattam gurul tovább. Húsz karmom belevág a sziklába, nem akarok rázuhanni a karosszériára, de hiába küzdök, mancsaim alatt meglódulnak a kövek, kavicsok.
Aztán lassan véget ér az őrült rodeó. Zuhanásom csúszássá szelídül, majd megállok, és egy pillanatra belém vág a fájdalom. A golyó nyoma, a zuhanás után széttört csontok, a kövek által lenyúzott bőr. Ám mielőtt felvonyíthatnék, iszonyú csattanás vág földhöz.
Alattam a hegyoldalban, nem is olyan messze felrobban a kocsink. A lángok felém csapnak, de nem érnek el, ám a légnyomás megsüketít. Hát csak heverek a sziklán, bénán, és talán kicsit félholtan.
Az idő telik, a lángok visszább húzódnak, és hamarosan konstatálom, hogy a világ nem ért véget. Megkísérlem a lehetetlent, és felemelem a fejem.
– Kushadj! – suttogja (kiáltja?) bátyám, aki tőlem nem is olyan messze fekszik, elképesztően kicsavarodott végtagokkal.
Érzem hangjában a fájdalmat, és szeretnék mellémászni, megnézni, mennyire súlyosak a sebei, de engedelmeskedem neki. Visszahajtom a fejem, és várok. Összeszorított szemhéjaim alól könnyek szivárognak, de nem mozdulok. Aztán, nagy sokára, valaki vállon simít. Christian az, mellettem térdel. Arca, teste kormos, ruháját csak az alvadt vér tartja rajta. Szemében könnyek csillognak, de légzése már egyenletes.
– Belőled sem lenne jó fotómodell! – motyogja, aztán felnéz, körbekémlel. – Menjünk!
Nem tiltakozom, bár még minden porcikám fáj. Talpra emelkedem, bátyám segít, aztán bicegve elindulunk valamerre a fekete éjszakában.
– Fotómodell? – kérdem, miközben a vállára támaszkodva sántikálok.
– Vinniük kell bizonyítékot a főnöküknek, hogy tényleg meghaltunk. Szóval, szerintem lefotóztak minket.
– Aha – bólogatok, aztán rekedtesen felkuncogok. – Kár, hogy soha sem láthatom azokat a képeket! Pedig érdekelne, hogy hogyan nézek ki holtan!
Christian elmosolyodik, de aztán fájdalmas grimaszba rándul az arca. Magam is fájok, különösen a combom viseli nehezen a túrát. Azt hiszem, eltört.
– Muszáj sietnünk? – kérdem.
– A zsaruk miatt – válaszolja bátyám, én meg rábólintok. Ez így igaz, az már nem lenne szerencsés, ha a helyszínelők is holtan látnának minket. Pláne, mivel sokukat ismerem.
Hát megyünk, szerencsére lefelé. A köves hegyoldal nagyon járhatatlan, néha megcsúszunk, gurulunk, és újra felszakadnak alig gyógyult sebeink. Aztán elérjük a folyócskát. Holdtestvér arca töredezve tükröződik vissza a vízben.
Christian belegázol a zöldesfekete árba, középen sem ér a dereka fölé. Meggörnyed, belemossa a pofáját csobogó hullámokba, majd felemeli a fejét, megrázza fekete sörényét, aztán lassú mozdulatokkal vizet mer a vállára, mellkasára. Utána gázolok, és én is lemosom magamról a mocskot. A messzi tenger felől finom, sóillatú szellő kerekedik, magával sodorja a minket körüllengő vérszagot.
Mikor végre már nem érezzük magunkon a küzdelem és a tűz bűzét, kigázolunk a partra. Kicsavarom a hajamból a vizet, felnézek a ragyogó csillagokra. Természetes, mély csend vesz minket körül, amit csak néha tör meg valami állat motozása. Ezek az apró zajok aztán végig visszhangoznak a meredek hegyoldalon, a kopár sziklák között.
– És neked jó, ha halottnak hisznek – jegyzem meg csendesen. Bátyám, aki egy széles sziklapadon hasal, rábólint.
– Így békén hagynak egy ideig.
Aztán a hátára gördül, maga is belebámul a csillagok közé.
– Ezért hagytad, hogy a másik kocsi utánunk tudjon jönni – jegyzem meg.
– Igen – bólint erre is Christian. – Már a városból követett minket a két kocsi. Aztán eljátszottuk nekik azt a kis jelenetet a vendéglőben, de arra tényleg ügyeltem, hogy utánunk tudjanak jönni, amíg "menekülünk". És bíztam benne, hogy halálba hajszolnak minket. Így ez nekik egy peches, de sikeres akció volt, ergo; hihető.
– Ha a városban is rajtad voltak, akkor ismerik a lakásomat, lenyomozhatják apáékat... – jegyzem meg csendesen.
– Nem számít, tudják ki vagyok. De mondom, ha holtnak hisznek, akkor nem pazarolják arra az erejüket, hogy a hozzátartozóimat piszkálják. A kokainmaffia bár mindenható, de nem dolgozik ok nélkül – válaszol, és csúfosan elvigyorodik.
– Akkor sem értem, miért vezetted őket hozzám, az meg kifejezetten dühít, hogy csak utólag voltál olyan kedves beavatni a részletekbe! – morgom csendesen. Christian vállat von, de nem válaszol.
Tehát egyet ért velem, ő is tudja, hogy ezt elszúrta, köszönhetően szokásos nemtörődömségének, ám ezt csak akkor fogja bevallani, ha kényszerítem rá. De minek tennék ilyet? Így biccentek, és ezzel részemről lezártam a kérdést.
Bátyám megnyugodva fújja ki a levegőt, aztán feltérdel, meggörbíti a hátát, megropogtatja a csontjait, majd talpra áll. Minden mozdulata azt súgja, menjünk, de én még szeretnék egy kicsit szárítkozni a kellemesen fújó szellőben.
– Szóval, tényleg maffiatag lettél. Ez azért övön aluli, ha belegondolok!
– Maffiatag! – horkan fel. – Frászt! Nem lenne méltó apához, hogy a fia bűnöző legyen! Egyszerűen egy kicsit beépültem közéjük, kiismertem őket, ráadásul egy jót csavarogtam a dzsungelben. Aztán, amikor meguntam az egészet, hazajöttem. És véletlen nálam maradt egy táskányi pénz. Ez az egész! – magyarázkodik, és zöld szeme versenyt villog a folyó hullámaival. Láthatóan büszke magára, de nagyon! Rámosolygok, hagy örüljön.
– Ügyes vagy! És mennyit nyúltál le tőlük?
– Sokat, de nem eleget! Arra még futja, hogy  holnap vegyek egy új kocsit, de ezzel vége.
Biccentve veszek tudomást a tényről, aztán belerázom a hajam az ismét feltámadó szélbe. Köröttem vízcseppek kopognak a köveket, karikákat rajzolnak a hullámokra.
– Helyes!
– Nem volt nagy ügy, épp csak egy kicsit verekedni kellett érte – vigyorog, majd közel lép hozzám, átkarolja a vállam, és arcomhoz dörzsöli az orrát.
– De most már vége – suttogja a fülembe. – Ha halottnak hisznek, békén fognak hagyni.
– Reméljük! – mosolygok rá, aztán én is megölelem. Most tiszta-szagú, és ennek örülök, ez azt jelenti, hogy tényleg túl vagyunk a nehezén. Gyengéden megcsókolom a vállát, utána ellépek mellőle, és végignézek a völgyön.
– Hol éjszakázunk? Fáradt vagyok sokat mászkálni!
Ő erre csak biccent, és mivel ezzel átadtam megint az irányítást, hát négylábra ereszkedik, és nekiindul lefelé, a város irányába. Magam követem. Ruháink roncsai ott maradnak, de ez ugyan kit zavar?
Puha mancsainkon zaj nélkül osonunk el a sziklafalak mentén. Alattunk a folyó, messze, fent az országút. Bátyám nem sokáig vezet, bár tudom, ilyenkor az időt számolni megtévesztő, a farkaslábak csak úgy falják a távolságot.
Egy kiugró sziklaplató alatt állunk meg. A kövek között mélyedés nyílik, akár barlangocskának is nevezhetnénk. Néhány csenevész bokor takarja a bejáratát. Christian beoson, pár pillanat múlva követem.
Aztán leheveredünk a hűs kövekre, és elnyom minket az álom.

(kedd este)

Körülfog a sötét. Farkas vagyok, futok, talán menekülök. Mögöttem fényszórópár világít, még lövések is dörrennek, de nem ettől félek. Álmomban könnyen lehagyom a nyomomban rohanó kocsit, és innentől magam vagyok. Sziklák között suhanok, hosszú ugrásokkal, kecsesen és gyorsan.
Aztán valami megvillan előttem. Valami titokzatos, zöld csillanás, csak egy pillanatra. Megtorpanok, lekushadok a földre. Farkam reszket az idegességtől, orrom egyenesen az előbbi villanás felé mutat. És a sötétből előemelkedik egy másik farkas.
Hatalmas hím, tépett, kopott bundája fakó színű, agyarai félelmetesek. Szeme zölden villog. Nem várom be, fordulok, és menekülök, vissza, ahonnan jöttem. "Ne fuss, kicsi Chris!" hallom magam mögött oly jól ismert, suttogó, rekedtes hangját, de nem állok meg. Nem akarok veled találkozni, hát nem lehet ezt megérteni?
Hamarosan szembe jön a kocsi, amit az imént hagytam le, de kit érdekel! Megpróbálok elsuhanni mellette, ám a szoros szűk, közel kényszerülök hozzá, nagyon közel. Fegyver dörren, valami megüt, hogy megbicsaklik a lábam, aztán a további lövések a földre sújtanak. Fekszem, számból vér szivárog. Félig lehunyt szemem elé egy csizmás láb lép. "Nem is nehéz elkapni őket!" kacag valaki, én pedig utolsó erőmből felvonyítok.
Christian ébreszt. Puha orra vállon bök, szeme aggódva csillan meg a barlang félhomályában. Zavartan felemelem a fejem. Álmom tovaszáll, és egy pillanat múlva már nem is értem, mi volt annyira borzalmas benne. Ásítok egy nagyot, és ez bátyámat is megnyugtatja, ellép mellőlem, körbenéz.
Odakint tompák a fények, de meleg van, hát inkább alkonyat lehet ez, mint virradat. Azaz az egész napot átaludtuk. Hiába, kegyetlen volt tegnap az a zuhanás, a mohón belénk maró sziklák, a csattogó golyók! És amint ide jutok, üres gyomromat megkordítja az éhség.
Bátyám közben odébb sétál, kileselkedik a külvilágba, majd visszanéz. Menni akar, nyilván ő is éhes. Hát felállok, nyújtózkodom egy jót, majd ránézek; tőlem mehetünk.
Ő bólint, éppen csak orrhegye rezdül meg a mozdulattól, majd kilép a barlangból. Hang nélkül, az árnyékokat kihasználva osonunk el a sziklák takarásában. Messze felettünk a betonút fut, kocsik is járnak, de nem hiszem, hogy bárki észrevenne minket. Az alkonyi szürkeség elrejti árnyunkat. Mire orromba csap a civilizáció szaga, addigra már sötét van, éjszaka.
Felkapaszkodunk a szurdokból, aztán lefelé haladunk. Alattunk ragyog a város, mint valami hihetetlenül szikrázó drágakövekkel telerakott ékszeres doboz, mögötte a tenger fekete tömege sötétlik. Hamarosan beérünk a házak közé. Düledezett kerítések, elhagyott épületek magasodnak fölénk. Valahonnan gyereksírás hallatszik, távolabb autó gördül el. Nem állunk meg, kocogunk tovább, míg egyre kevesebb lesz körülöttünk az árnyék. Ez már jobb környék, itt van közvilágítás. Ócska bérházak közrefogta sikátorokba kényszerülünk, nem lenne jó, ha meglátnának minket.
Bár engem kutyának néznének. Bundám szürke, a pofámat meg egy fehéres folt díszíti, mintha valami szánhúzó-beütésű korcs lennék. Persze méretben nagyobb vagyok, mint az északi kutyák bármelyike, de még mindig jobban el tudom magamat adni ebnek, mint bátyám, aki határozottan fekete, és teljesen farkas küllemű. Igaz, hogy ikrek vagyunk, de nem igazán hasonlítunk egymásra, szögezem le, miközben újabb sikátor nyílik meg előttünk, vizeletszagú, fülledt levegőjű.
Egy szemetes konténer mellett, nagy papírkupac alól szuszogás hallatszik. Megtorpanok, hisz nekünk ruha kéne, de bátyám tovább üget. Hamarosan egy bezárt kocsma előtt lelünk egy másik embert. Alkoholszagú, öntudatlanul fekszik a betonon. Christian megszaglássza, majd körbenéz, feltérdel, megtámasztja tenyerét a langyos betonon.
– Ez nekem jó lesz – suttogja, és gyorsan vetkőztetni kezdi a figurát. Az meg se rezdül, míg bátyám lehúzza róla a nadrágot, meg a szakadozott, ballon szerű kabátot. Aztán undorodó grimasszal az arcán felveszi a koszos, összeizzadt ruhákat. Inggel, vagy pláne cipővel nem vacakol, hisz a dzsungelben is mezítláb járt, nem?
– Gyere! – int végül, én pedig felzárkózom mellé.
A frissen zsákmányolt göncök iszonyúan büdösek, de cserébe immár szalonképesek vagyunk. Az utcára már úgy lépünk ki, mint kopott hajléktalan, és nagytermetű kutyája.
Bátyám hosszú léptekkel indul, én ügetve követem, fejem egy vonalban van combjával. Néha-néha elhúz mellettünk egy-egy autó, meg néhány gyalogos, ez utóbbiak többsége lesütött tekintettel menekül át előlünk az utca túloldalára.
Hamarosan elkezdem furcsállni útirányunkat, majd az egyik saroknál megtorpanok. Nem arra lakom, amerre bátyám fordult!
– Nyugi! – magyarázza Christian fojtott hangon. – Most összeszedjük a pénz, amit még az érkezésemkor rejtettem el, aztán veszünk kaját, és csak utána megyünk haza.
Erre gyorsan felzárkózom mellé, mivel ez értelmesen hangzik. Ám véletlenül sem kell csalódnom bátyámban, hamarosan kiderül, ismételten eszetlenséget fogunk csinálni, már ahogy azt ő általában szokta.
A következő utcában ordítóan hangos szórakozóhely neonfényei csillognak, előtte kis társaságokban fiatalok lebzselnek, cigarettafüst és alkoholszag lengi őket körül. Zavartan pislogok, annyira hülye még Christian sem lehet, hogy egy ilyen helyre bemenjen, de hiába sandítok fel rá, hosszú, kimért lépteivel egyenesen a bejárat felé tart. Ebből így vagy úgy, de nagy verekedés lesz.
– Nem idegeskedj, húgocskám, nem balhét csinálni megyünk, csak elhozni azt, ami a miénk! – szólal meg hirtelen, de közben nem áll meg.
Dühösen felmorranok, hogy a fenébe fogunk mi ide balhé nélkül bejutni, ám Christian nem frászol, haditerve a szokásos.
– Én megpróbálok bemenni, de nem biztos, hogy hagyják, szóval neked kéne berohanni, és elhozni a cuccot. Az emeleti férfivécében rejtettem el a pénzt, a hátsó fülke víztartálya mögött. Szagról biztosan megleled, tegnap jártam itt. Ha megvan, szedj fel engem is. Vagy a bárpultnál leszek, vagy itt kint verekszem a kidobókkal – magyarázza, és még a szája szélét is megnyalintja az élvezettől.
Méghogy nem balhét csinálni megyünk!
De ezen dühöngenem kár, és még káromkodni sem tudok, farkasformám erősen korlátozza kommunikációs képességemet. Amúgy is, Christiant nehéz lebeszélni soros agyatlanságáról. Így inkább arra koncentrálok, hogy nekem ide most be kell mennem. Hát, rajta!
Könnyedén futásra váltok, elhagyom bátyám, majd ügyesen elszalomozgatok a kint lebzselő ifjoncok között, végül pedig elsuhanok a pénztár mellett. Mögöttem meglepett kiáltások, kurta káromkodások hangzanak fel, és persze Christian kiabál.
– Hé, blöki, gyere vissza, kutyuskám!
Blöki? Ezért még kap a pofájára, morranok fel, és elnyel a szórakozóhely pokla.
Dübörgő zene, melyben elvész a majomfecsegés, tarka fények által át- meg átszőtt, fekete sötétség, tömör bűz, amiben a cigarettán és izzadtságon kívül még számtalan szag keveredik kibogozhatatlan egyveleggé, és emberek, rengeteg ember! Két lábon csak úgy tudnék átjutni köztük, ha a könyökömmel törnék magamnak utat, farkasként kicsit jobb a helyzetem. Kerülgetem a lábakat, néha-néha vállal meglökve egy-egy combot. A terem szemközti oldalához tartok, ahol vaslépcső visz fel a galériára.
Odafent lényegesen ritkásabban vannak, így könnyen megtalálom a vécét. Gond nélkül odajutok, és egy kilépő fickó lába között besurranok a mocskos, vizeletszagú helyiségbe. A levegő nehéz, páratelt, mancsaim alatt nyirkos nyálka fedi a töredezett csempéjű padlót.
Az előtérben csak egy alak támasztja a falat, szeme homályos, mint a mosdó feletti tükrök. Részeg, vagy valahogy máshogy ütötte ki magát, nekem mindegy. Orrommal meglököm a következő ajtót, bejutok a fülkék elé. Kicsit lejjebb húzom a fejem, belesekszem a lenti, mintegy arasznyi résen. Szemem is megerősíti az orrom által közölt infót, sehol senki.
Megfordulok, de ebből a szögből a részeg sem lát, hát nyugodtan két lábra állok. Kicsit összedörzsölöm a kezem, mellesleg teljesen feleslegesen strapálom magam, ettől még totál koszos marad, aztán benyitok az utolsó fülkébe. Körbeszimatolok, majdnem könnybe lábad a szemem az erős bűztől. De a tartály fémláncos lehúzóján, vagy inkább kicsit felette, megérzem azt az agresszív hímszagot, ami általában bátyámat kísérni szokta. Fellépek a csésze peremére, és bekotrok a tartály mögé.
Egy köteg pénzt, és egy helyes kis pisztolyt lelek, hanyagul belecsavarva valami papírlapba, ami szinte azonnal szétfoszlik érintésem nyomán. Hát ez remek! És ezeket most hogyan fogom innen kivinni? Mert hogy a számban nem, az tuti!
Mogorván lépek ki a fülkéből, velem szemben nyílik az ajtó, pálmafákat ringató pólójú fickó tántorog be a helyiségbe. Villámnál gyorsabban rejtem a hátam mögé a fegyvert meg a pénzt, nem hiszem, hogy észreveszi, ám mégis, két lépés között megdermed, leejti az állát.
– Hú, izé... – kezdeményez beszélgetést.
Mit bámul ez rajtam? Aztán beugrik, persze, hiszen most éppen meztelen vagyok.
– Helló! – vigyorgok rá fesztelenül, bár nem teljesen őszintén. – Igazad van, attól tartok, elszúrtam az ajtót, és ez a férfi részleg, igaz?
– Aha...
– Hát, akkor én megyek! – intek felé kedélyesen, és fél kézzel magam mögött tartva bátyám holmiját, elsuhanok a fickó mellett.
Gyorsan rácsapom az ajtót is, aztán csak megállok, fülelek egy kicsit. Rövid csend után hallom, ahogy a pasas tovább tántorog, és végül megnyikordul az egyik fülke ajtaja. Remek!
Mosolyogva elfordulok, egyenesen a részeg felé, aki még mindig a falat támasztja, ám szemében immár ismét pislákol az értelem. Engem néz, és néha nagyot nyel, rázza a fejét. Kicsit élvezem a hatást, amit keltek, aztán felvillantom csillogó fogsorom, meglengetem bátyám pénzét az orra előtt.
– Megvenném az inged!
– De...
Nem várom végig a tekervényesnek induló mondatot, előveszem a pisztolyt is a hátam mögül, és ráfogom.
– Ide azzal az inggel, haver, és örülj, hogy a nadrágod nem kell!
Lassú mozdulatokkal vetkőzni kezd, nincs türelmem végigvárni, fél kézzel segítek neki. Szerteszét szállnak a gombok, de mindegy, nem tervezem huzamosabban hordani a cuccot. Amint a pasas kész van, kicsavarom a kezéből a rongyot, és gyorsan felügyeskedem magamra, majd átadok a fickónak egy bankót a nálam őrzött kötegből.
Számomra világos, hogy túlfizettem, ő viszont részeg, azaz kiszámíthatatlan. Kiabálva szidja az anyámat, pedig ő aztán igazán nem tehet semmiről! Ő minden igyekezetével azon volt, hogy úrinőt faragjon belőlem, rajtam múlt, hogy nem sikerült neki. Mert be kell látnom, nem sikerült. Mindegy, spongyát rá!
A részeg fickó haragja elől kimenekülök a kint tomboló pokolba. Az ordító zaj ismételten eltömi a fülem, a fények villódzása megvakít. Nagy lélegzetet veszek, egy pillanatra becsukom a szemem, nekitapasztom a hátam a hideg falnak. Aztán tovább!
Az ing alig ér a csípőm alá, és gombmentességének köszönhetően elöl is kissé felületesen takar, hát hüledező tekintetek kísérnek, ahogy elindulok, néhányan még megjegyzéseket is tesznek rám. Nem érdekelnek, sietős dolgom van. A lépcső tetején megállok, lepillantok, és teljes megdöbbenésemre a bárpultnál tolongó tömegben észreveszem a bátyámat. Tehát azzal az indokkal, hogy a kutyáját akarja kihozni, mégis csak bejutott! Bejutott, és egészen tűrhetően érzi magát, egy magas széken ül, és egy vörös hajú, nagyon részeg nőt kábít.
A fenébe vele! Lerohanok a lépcsőn, szétlökdösve a felfelé igyekvőket. Bevetem magam a lenti tömegbe, a tumultus szétnyílik előttem, talán szemem szikrázása, talán lendületem miatt. Vagy talán mert egy pisztoly van a kezemben, amit a bárpultnál kibiztosítok, majd oldalról bátyám halántékához emelem.
– Dögölj meg, te rühes eb! – ordítom ezzel együtt, és komolyan megfontolom, hogy meghúzzam a ravaszt.
Ám egyszerűen nincs rá időm, Christian villámnál gyorsabban perdül meg, egyik kezével elveszi a fegyvert, a másikkal gyomron vág. Ütése nyomán visszazúgok az emberek közé, és elterülök a földön, magammal rántva pár önfeledten táncoló alakot. A következő pillanatban viszont már talpon vagyok, közvetlenül bátyám mellett, aki a hasamba nyomja a fegyvercsövet, ám közben az arcán átfut a felismerés, és ezzel együtt a meghökkenés is.
– Most mi a fene bajod van?
– Tudod, hogy rohadtul utálom az ilyen zajos helyeket! – kiabálok. Feleslegesen, a zenének csúfolt bömbölés elnyom minden más hangot.
– És akkor már muszáj engem lepuffantani, mint egy rühes kutyát?
– Miért pont ide rejtetted el a cuccod? Egy egyszerű csomagmegőző is megtette volna!
– Pisztolyt nem viszünk csomagmegőrzőbe, pici húgocskám! És ez nem olyan rossz hely, és nem is akarok sokáig maradni, csak még felszedem ezt a csajt! – magyarázkodik, aztán az eddig főzött, dögös vöröshöz fordul, és bemutat. – Na, ez a húgom.
– Csini a rucid! – dicsér bátyám egy éjszakára választott kedvese, amitől nem csökken haragom.
– Kint várok rád, öt perced van! – gyömöszölöm a pénzt Christian fegyvert tartó kezébe, majd távozom.
Dühödten töröm át magam a kijáratig. Az emberek kitérnek előlem, egy pasas van csak, aki  megkockáztatja az ismerkedést. Nagyjából odáig jut, hogy "helló, szépség", amikor a falhoz csapom. A bejáratnál lebzselő kidobók között felemelt fejjel vágok át, egyik sem mer belém kötni, bár amikor kiérek, valaki füttyent egyet.
– Klassz a bugyid! – kiabálja utánam egy hang, ami világosan mutatja, hogy a ruhaként hordott ing mégiscsak elegendően hosszú. Hiszen az ipse nem látta, hogy nincs rajtam bugyi, ergo, nem láthatott semmit. Igaz?
És persze, mindegy az egész!
Odakint csak az első sarokig futok, ott aztán egy elegendően árnyas kapualjban letépem magamról az idegenszagú rongyot, és ismét négy lábra ereszkedem. Majd visszaóvakodom, de csak és kizárólag az árnyékok rejtekében. Végül megállok az utca túloldalán, egy nagyobb kocsi alatt elheveredem, és a mancsaimra fektetett orral várok. Nem sokat, Christian tartja az öt percet, hamarosan megjelenik, a vörös nőt támogatva.
Ez megőrült, mi a fenét akar kezdeni ezzel a totál részeg csajjal?
– No, megvan a kutyád? – kérdi az egyik kidobó, mire engedelmesen kimászom a kocsi alól, és ügyesen megmutatom magam.
Profin csinálom, még a  nyelvem is kilógatom egy kicsit, hogy kedélyesebbnek tűnjek. Jó vagyok, minek köszönhetően zűr nélkül hagyjuk el a terepet, és már éppen véglegesen megnyugodnék, amikor kiabálás harsan mögöttünk.
– Hé, te strici, mit képzelsz magadról!
Hátra sem pislantok, világos, hogy nem nekem szóltak, hanem a bátyámnak. Ám Christian sem veszi magára a megszólítást, békésen megy tovább.
– Nem hallod, te görény, állj meg!
Felsandítok bátyámra, kivillantom a fogaimat. Mi a fenét csinálhatott odabent?
– Nyugi, csak a csaj fiúja. Biztos nem csinál balhét, mert hogy zsaru – magyarázza nekem, aztán óvatosan leülteti a nőt egy útba eső padra, és megfordul. – Mi a fenét akarsz még, haver? Megmondtam, már a pultnál, hogy hagyj békén!
– Ha leszállsz a nőmről, akkor békén hagyunk. De ha nem, akkor nagyon meg leszel verve! És utána hosszan rohadsz majd a sitten, amiért megütöttél egy rendőrt! – fenyegetődzik az utánunk loholó fickó, aki lehet, hogy zsaru, ám feltehetőleg a korruptabb, hatalmával visszaélő fajtából való. Emellett pedig erős gyerek, könnyű kabátja alatt fegyvert is sejtek, talán kést, de valószínűbben botot. Hat társa van, ahogy gyorsan utána számolok, hasonló kaliberűek mind.
Tehát már itt is van a verekedés, vélekedem, és kényelmesen leheveredem a pad mellé, a kikopott gyepre. Aztán unottan végighallgatom, ahogy a pasasok elmondják Christiant mindennek, ami undorító ezen a féltekén. Közben a óvatosan körbe is veszik bátyámat, kezükbe simulnak a fegyverek. Hát igen, itt verekedés lesz, méghozzá igen nagy.
Ezt Christian is így látja, tehát jókedvűen mosolyog, és lazán ácsorog a lassan bezáródó gyűrűben, de nem várja be rohamukat. Hirtelen, mintha rugók repítenék ugrik, ökle a legközelebbi fickó pofájában csattan. A többiek nekimennek, pillantok alatt teljes lesz a káosz. Pillanatok alatt, de csak pillanatokig, mert aztán bátyám kiválik a gomolyagból, és rendet tesz. Egy fickót elfektet, másik kettőt röppályára állít, majd a megmaradt négyből hármat könnyedén megfutamít.
Az egyetlen maradék viszont nem fél, szemében vörös tűz ég, ki tudja, mi lobbantotta lángra? A szaga alapján azt mondanám, talán valami drog, de mindegy is, a lényeg, hogy láncra erősített vasdarabbal védekezik, nem is ügyetlenül. Ütése néhányszor telibe kapja Christian odalát, és nyilván eltöri pár bordáját is. Bátyám meggörnyed a fájdalomtól, de végül elkapja a láncot, magához rántja a pasast.
És bár csak vékony sarlóként, de fénylik felettünk a hold, Christian keze összezáródik a fickó nyakán, torkából morgás tör fel, karmai könnyen siklanak elő a semmiből, fogain megvillan Holdtestvér ezüst ragyogása. De ekkor már ott vagyok mellette.
Nem vesz észre, láthatóan magával ragadta a fájdalom és a düh, hát a bokájába harapok, alig visszafogva erőmet. Azonnal elfeledkezik a pasasról, aki nyüszítve kotor el a sötétségbe, de ez akkor már egyikünket sem érdekel.
Holdtestvér felénk fordítja ragyogó arcát, vér íze fut szét a számban, nem számít, hogy a testvérem vére. Christian felmordul, pofája már farkasé, termetén feszül az eleddig laza ballonkabát. Szélesre tátja állkapcsát, fogsora félelmetes, mint maga a halál. Én elengedem a bokáját, lekushadok, és félrefordított fejjel mutatom neki; az én agyaraim is veszedelmesek, ne akarjon velem küzdeni!
Aztán megfagy a kép, csak fojtott morgásunk töri meg a csendet, de az is egyre halkabban. Végül Christian hátra lép, megrázza a fejét. Kiegyenesedik, hátralöki a szemébe hullt tincseket. Mellkasomban megenyhül a nyomás, magam is hátrálok egy kicsit, aztán lassan lesimul a sörényem.
– Bocs – motyogja bátyám, majd zavartan körbenéz. – Igazad van. Menjünk!
Ezzel elindul, immár egy pillanatra sem törődve a nővel, akiért az imént megverekedett. Én meg aztán pláne nem törődöm a kis vörössel, aki hortyogva alszik a padon, kocogva követem bátyámat.
De a lelkem még nem nyugodott meg. Christian megharapta volna azt a fickót, ha nem szólok közbe! Meggyilkolta volna! Lehet, hogy neki már nincsenek gátlásai az emberöléssel szemben?

– Nem szabad gyilkolni! Sem embert, sem farkast – magyarázta Charlie bácsi, nem is egyszer.
Sok más mindennel együtt ezt is elmondta egy párszor. Először nem igazán vettük komolyan az ilyen intelmeit, oda sem figyelve bólogattunk, aztán később már untuk, de végül eljött az az idő is, amikor már nem fogadtuk el vita nélkül.
– Miért? – kérdezett vissza egy napon bátyám. Akkor épp az egyik hegyi tavacskánál lógtunk, egy szúnyoglakta, de épp ezért ember nem járta, mocsaras részén a vízpartnak.
– Csak. Ez törvény – válaszolta Charlie bácsi. A parton guggolt, és látszólag minden figyelmét lekötötte a hullámok játéka. Bátyám belegázolt a tóba, de csak pár lépést, épp hogy kiérjen az öreg ütőtávolságából, aztán felé fordult, csípőre tette a kezét.
– De mire jó egy ilyen törvény? Nem hinném, hogy félnem kéne bármi összecsapástól, hát akkor miért nem harcolhatok, akár halálig? – ismételte meg kérdését. Kamaszosan nyurga alakja köré glóriát font a vízen csillogó napfény. Charlie bácsi ránézett, de nem tűnt dühösnek.
– Persze, általában nincs félnivalód! Az embereknél erősebb vagy, ők nem vehetik fel a versenyt a te farkasfogaid, meg karmaid ellen! Farkas sem győzhet le könnyen, hisz segítségedre van ellene emberi eszed és ravaszságod! És mindehhez társul még a gyilkolás vágya, ami ott él mindannyiunk lelkében, és ami minden harcban erőt ad. Holdtestvér ajándéka. De pont ez a baj! Könnyen megeshet, hogy rákapsz az ölés ízére, és nincs, ami visszatartson, hisz erősebb vagy áldozataidnál! Könnyen vérengző vadállattá válhatsz, tömeggyilkossá. Arra való ez a parancs, hogy mindez ne történjen meg. Mert semmi mást nem állíthatsz a ragadozóösztöneiddel szembe, mint emberi elme alkotta szabályokat! Érted?
Bátyám beharapta az ajkát, aztán belerúgott a vízbe. Ezernyi csillogó cseppecske követte mozdulatát.
– Értem – morogta.
– Ezt én is értem – szóltam közbe. Addig kacsázásra való kavicsokat keresgéltem a parton, de most odamentem hozzájuk, és letelepedtem az öreg mellé.
– Az világos, hogy az a szabály az ellen való, hogy ne legyünk vérengző fenevadak – folytattam. – De azt nem értem, hogy miért nem lehetünk vérengző fenevadak, ha egyszer ezt diktálják az ösztöneink? – kérdeztem.
– Mert ha sokat ölsz, kicsi Chris, akkor felfigyelnek rád, és ha tömegben kezdenek rád vadászni, akkor véged. Sok lúd még titeket is legyőz! – magyarázta Charlie bácsi, miközben ránézett, és gyengéden megsimogatta a fejem. – Ami meg a ragadozó ösztönök által diktált dolgokat illeti... Mi nem azért maradtunk fent, mert az ösztöneinkre hallgattunk, sem nem mert az emberi eszünket követtük. A mi túlélésünk kulcsa az egyensúly lelkünk két fele között!
– Aha. Tehát ennek a "ne ölj" szabálynak is az az értelme, hogy "ne ölj, de ha már megtetted, legalább lelkiismeretfurdalásod legyen, és ne akarj még egyszer ölni" – mondtam elmélázva. Az öreg felmordult.
– Úgy értelmezed a szabályokat, ahogy akarod, de ha megszeged bármelyiket is, én megtéplek, és abban nem lesz köszönet! – morogta, de aztán ennyiben hagyta, és visszafordult a víztükör felé.
Így utólag úgy érzem, hogy akkor nagyon a fején találtam a szöget. Hisz már Charlie bácsi élete is azt mutatta, hogy igenis néha lehet ölni.
Ő harcolt a második világháborúban. Lengyelország lerohanásának a másnapján már úton volt Varsóba, hogy "végre beverjen egy-két náci pofát". Ő legalábbis így mesélte, és állítólag végig partizánkodta egész Európát.
Hogy az azt követő fél évszázadban mit csinált, arról igazából soha sem mesélt, de elejtett megjegyzései, meg kedves anekdotái arra engedtek következtetni, hogy utána is gyakran látogatta a háború dúlta vidékeket. Tehát nyilván élvezte, de legalábbis kihasználta azokat az alkalmakat, amikor legálisan ölhetett, bár soha sem volt hivatásos katona.
És bátyám az elmúlt fél évben mit csinált? Pontosan ugyanezt! Ellógott a dzsungelbe, kicsit verekedett, nyilván gyilkolt is... Tehát ez még nem baj, mentegetem magamban Christiant. Ettől még válhat olyanná, mint Charlie bácsi, ami egyáltalán nem valami fenyegető jövő!
Meg egyáltalán! A "ne ölj" csak egyike a szabályoknak, és nem is a legfontosabb!

– Álljunk meg egy kicsit! – rezzent fel Christian hangja.
Pár sarokkal már odébb vagyunk, ami ugyan még nem jelenti a biztonságot, de legalább átmenetileg csend van és nyugalom. Bátyám leül az útpadkára, én körbenézek, beleszimatolok a levegőbe. Ám egyelőre tényleg nem fenyeget semmi veszedelem.
Ennek ellenére fülem hegyezve várom végig, ahogy Christian felhajtja a nadrágja szárát, és megvizsgálja harapásom nyomát a bokáján. Szégyenkezve lesütöm a szemem, valóban elég csúf, de már heged, és pár nap múlva nyoma sem lesz. Bátyám is erre az elhatározásra juthat, mert legyint, feláll, és tovább megy. Talán kicsit biceg, de nem vészes, nyugtatgatom magam, és utána kocogok.
– Tényleg bocs. Egy kicsit elvesztettem a fejem – motyogja Christian. – Akklimatizálódnom kell még. Elvégre ez nem a dzsungel!
Helyeslően vakkantok egyet, és barátilag csóválom a farkam, megbocsátásom jeléül. Erre bátyám is elmosolyodik, aztán hegyezni kezdi a fülét. Akkor már én is hallom, valami tompa morgás közeledik. Beleszimatolok a szélbe, rossz szagokat sodor, a sarkon pedig befordul egy motor. Belebámulok a fényszórójába, látni persze semmit sem látok, mégis érzem, a közeledő gép nem sok jót hoz a számunkra.
– A fenébe, szerinted utánunk jöttek? – kérdi Christian, válaszként én már futok is.
Mögöttünk újabb két motor fordul be az utcába, majd megkésve még egy. Könnyen lehet, hogy az elmenekült fickók jöttek vissza. Vagy talán a zsaru kihívta a céget, és már itt is vannak a cimborái. Vagy valaki más. Valaki, aki talán nem is akar nekünk semmi rosszat.
Ám biztosan nem tud semmi rosszat tenni, ha nem ér utol minket! E megfontolás alapján hosszú ugrásokkal futok, a közeledő motorokkal ellentétes irányba. Teljes erejéből rohanó bátyám hamarosan leelőz. Négy lábon ugyan lényegesen gyorsabb vagyok nála, de hagyom, hogy ő vezessen, nekem nincs kedvem gondolkodni menekülésünk útirányán. Végül is, most ő kevert minket bajba!
Hát loholok Christian mögött. Az utcán futunk, a házak tövében, mögöttünk felpörögnek a motorok, aztán egy kosárlabda pálya drótkerítése következik. Bátyám majomügyességgel lendül át rajta, én egyetlen, hosszú ugrással veszem az akadályt, üldözőink kerülni kényszerülnek. Átrobogunk a palánkok alatt, aztán újabb kerítés, mögötte újabb betonúttal, melyen túl dohszagú, roskatag házak tornyosodnak. Halott szemű lámpák magasodnak fölénk, egyedül Holdtestvér szűkmarkúan szórt fénye ezüstözi a megkopott épületeket.
Bátyám körbekémlel, aztán int, és átvágunk az úton. Távolabbról gépzaj közeledik, behúzódunk egy kapualjba. Az utcába befordul egy hatalmas motor, méghozzá egyenesen egy rendőrmasina. Majdnem leesik az állam, de nincs lehetőségem alaposabban megszemlélni, eggyé válok a lábam előtt halmozódó szeméttel. Christian mellém lapul, lélegzetét sem hallom, olyan csendesen. Tanult valami a dzsungelben, állapítom meg elismerően, míg a járgány elgördül előttünk. És bár a nyeregben ülő férfi buzgón meresztgeti a szemét, de nem lát belőlünk többet, mint pár mocskos rongycsomót.
Hamar eltűnik, de mi még hosszan lapulunk. Feleslegesen, teljes a csend. Ennek ellenére talán fél óra is letelik, mire előmászunk, és az ellenkező irányba nekivágunk a városnak. Hosszúra nyúlt a mai nap, kicsit fáradtnak érzem magam, meg éhes is vagyok, és ez türelmetlenné tesz. Előre kocogok, mutatom az utat.
– Megyek már! – morogja bátyám, és már futtában szedegeti ki a hajába ragadt szemetet. – Hülye zsaru! Apa idejében azért nem voltak ennyire állatok, igaz?
Helyeslően vakkantok, bár lehet, hogy csak az elfogódottság, meg a nosztalgia miatt látom így. Aztán, mivel bátyám bokáján a megerőltetés miatt felszakad harapásom nyoma, hát sétára váltunk.

Innentől már simábban mennek a dolgok. Egy nonstopban bátyám levadászik három kiló marhahúst, én az üzlet előtt ülve várok rá. Mellettem szerelmespár enyeleg egy frissen vásárolt jégkrém felett. Mivel úgy hiszik, magukban vannak, hát elég közvetlen stílusban. Magamban pirulok, míg párbeszédüket hallgatom, aztán már idegesít fesztelenségük. Szerencsére hamarosan előkerül bátyám, hóna alatt egy tömött, kellemesen vérszagú nejlonzacskóval, és lelépünk.
Nemsokára beérünk a lakótelep toronyházai közé. A lépcsőházam bejáratától nem messze Ricardóék ökörködnek, közöttük valami nyitott sportkocsi parkol, fekete alapon vörös mintával díszített jószág. Mivel momentán semmi dolgom nincs velük, és az is ráér, hogy Christiant bemutassam nekik, hát rájuk sem figyelve fordulok be a kapualjba, de bátyám hirtelen megtorpan. Beleszimatol a levegőbe, és most már én is érzem, a kocsi felől fújó szél az én illatommal terhes. Egyszerre fordulunk Christiannal. És én már látom, a felcsicsázott kocsi az enyém, illetve talán jobb lenne úgy mondani, hogy az én ellopott Fordomat alakította át valaki, de a felismerhetetlenségig. Mindegy, holnap majd megbeszélem Ricardóval az egészet, most fáradt vagyok, és éhes!
Ám bátyám, aki nem ismeri a srácokat, és fogalma sincs az előzményekről, csak annyit lát, hogy idegenek lógnak egy autó körül, amit én feltehetőleg sokat használtam. És azt tudja, hogy a kocsimat ellopták. Hogy milyen következtetésre jut ezekből a premisszákból, az világos, és mivel a tettek embere, hát már indul is Ricardóék felé.
Csípőre tett kézzel, ringó járással, ami arra hivatott, hogy mindenkivel éreztesse, megjött a dzsungel ura! Kopott ballonkabátban, hóna alatt egy nejlontáskával, és mezítláb. Véres bokával. Csoda, ha Ricardóék nem igazán veszik komolyan?
– Akarsz valamit, haver? – kérdi egyikük, a szőkés Steve.
– Szép ez a kocsi – válaszolja bátyám, majd megáll, és leplezetlenül mustrálgatja az autót.
Van rajta mit nézni! Az elmúlt pár napban megdöbbentő változásokon esett át. Tetejét leszedték, így egészen pofás, nyitott sportkocsi fazont kapott. A karosszériáját is átfestették, a vadi új, fekete alapot szemkápráztató kép fedi. A motorháztetőn sárkány terpeszkedik, tátott pofája tüzet fúj a szellőzőrács felé. A lángok a lámpák alatt elfordulnak, és vörös hullámaik beborítják az autó oldalát.
– Ja, jó kocsi – mondja Ricardo, és előre lép.
– Kié? – kérdi bátyám.
– A barátnőmé. Neked semmi közöd hozzá.
Christian nem így ítélheti meg, keze ökölbe szorul. Én nagyot vakkantok a háta mögött, mert amilyen hülye, képes lenne itt szétverni a srácokat. A nagy semmiért! De hangom hallatán összerezzen, kijózanodik. Megfordul, rámnéz, aztán vissza, Ricardóra. Aztán megint rám.
– Valami baj van, haver? – kérdi a fekete hajú Rob oldalról, és keze a zsebébe süllyed. Azt hiszem, ott kést hord, de ennek, ezen az estén már nem lesz jelentősége. Christian elmosolyodik, és biccent egyet.
– Jó kocsi. Biztos illik a barátnődhöz – vigyorog, aztán hátat fordít nekik, és besétál a házba.
Kocogva követem, és leelőzöm a lépcsőn felfelé tartva. Amint lakásom elé érünk, felguggolok, és már kapom is elő a kulcsot a lábtörlő alól, nyitom az ajtót.
– Ne gyújts villanyt! – figyelmeztetem bátyámat. – Nem lenne jó, ha Ricardóék észrevennék, hogy valaki van a lakásomban!
Christian fülig érő vigyorral lép be mögöttem.
– Aha. Szóval, ez a... ez a Ricardo a fiúd.
– Frászt! Csak haver! – morgom, és eltűnök a fürdőszobában.
– Nekem megmondhatod! – hallom bátyám hangját a konyhából.
– Meg is mondanám. De tényleg nincs köztünk semmi! – kérem ki magamnak a feltételezést.
– Tényleg?
– Tényleg! – morgom.
– Kár – motyogja bátyám szomorkásan, közben tányérokkal csörömpöl, aztán vizet enged a mosogatókagylóba.
Én is megnyitom a csapot, lemosom a tenyerem, meg a lábam. Iszonyú mocskos ám az utca betonja! Aztán gyorsan öltözöm, és átsietek a konyhába. Kedves látvány fogad, bátyuskám a mosogatóvályú előtt áll, és méla undorral löbböli a tányérokat.
– Mikor költöztél ide? – kérdi mogorván.
– Közvetlenül azután, hogy te leléptél. Azaz már lassan fél éve – számolok utána gyorsan. – Miért?
– Csak tudni akartam, milyen idős a kosz, amit ezekről a cuccokról vakarászom. Bár ennyi idő alatt le is rohadhatott volna róluk a trutyi! – dohogja, és közben folyamatosan rosszkedvű. Vállat vonok, lelke rajta! Aztán felkapom kitaposott, csupa lyuk sportcipőmet. Bizony, bizony, nagy kár, hogy a sarumat elvesztettem a tegnapi autós rodeó alkalmával!
– Én leugrom, beszélek a srácokkal. 
– Siess! – kér még bátyám, aztán bevágódik mögöttem az ajtó.
Sietek. Lekocogok a földszintre, kiosonok a hátsó ajtón, majd megkerülöm tömböt. Aztán meghökkenten, ám jókedvűen köszöntöm Ricardóékat.
– Sziasztok srácok!
– Szia Chris! – vigyorog rám a bandavezér, és a többiek is olyan pofát vágnak, mint ami a szülinapi ajándékának a csomagolópapírját bontogató gyerek szüleinek a sajátja.
– Gondolom, észrevetted, hogy eltűnt a kocsid – kezdi Ricardo.
– Észre – jegyzem meg, és összevonom a szemöldököm.
– Nos, mi vettük kölcsön, hogy egy kicsit feltuningoljuk. Hiszen te mondtad, elvihetjük mosatni, mi meg gondoltuk, ennél egy kicsit többet is tehetnénk. Íme az eredmény! – int széles mozdulattal, és félreáll a kocsi elől. Én pedig kötelességtudóan meghökkenek, elvégre ezt várják tőlem mind.
– Hu – mondom végül, és odasétálok a csodamasinához. – Ez az én kocsim?
– Aha – büszkélkedik Ricardo. – És külseje semmi a belsejéhez képest. Csacsa csodát tett a motorral!
Az említett, két méter magas, csupaszeplő srác zavartan vigyorog, a többiek is büszkén feszítenek. Végignézek rajtuk, nálam alig fiatalabb, tizennyolc-húsz éves kölykök, akik valami érthetetlen oknál fogva kedvelnek. Pedig alig ismerjük egymást! Bár, lehet, hogy épp ez az oka rokonszenvüknek...
– Kipróbálhatom? – kérdem bátortalanul, mire Ricardo nagyvonalúan bólint.
– Hisz a tied!
Bepattanok a kormány mögé. Máris nagyot tetszik az autó nyitott volta! Remek dolog ám, hogy az embernek nem kell az ajtóval szöszölnie! Majd valaki a kezembe nyomja a kulcsot. Indítok, a kocsi felmorran. A hangja alapján kamionnak tartanám, és amikor lefarolok a járdáról, a zaj csak fokozódik. Aztán nekivágok az éjszakának.
A járgány tisztességgel gyorsul, és mire futok egy kört, még a hangjával is megbarátkozom. Egy hibája van csak, hogy visszarakták rá a tükröket. De ez a legkevesebb, majd holnap leszedem őket! Addig is úgy állítom be, hogy a lehető legkevésbé zavarjanak.
Hamarosan visszaérek a srácok közé, aztán felveszem egyik-másikukat, és még sok kört lenyomok. Fene mód élvezem a mulatságot! Végül véget vetek a bulinak, holmi holnapi munkára és koránkelésre hivatkozva, ők meg megértően hümmögnek, de szerintem egy szót sem hisznek az egészből.
Leparkolom a kocsit, kiszállok, elbúcsúzom tőlük, és már mennék is fel, amikor Ricardo utánam szól.
– Egy pillanatra még, Chris!
Megtorpanok, és engedelmesen visszafordulok.
– Mi van?
A kapubejáró kongón visszhangozza szavaimat. Ricardo utánam kocog, megáll mellettem, és bizalmasan közel hajol.
– Van egy kis probléma. Rob bátyja mondta, hogy egy fazon felbérelte őket. Egy kis verésre. Tudod, ők csinálnak ilyet is...
– Aha – motyogom bátorítólag, de nem értem, mire akar kilyukadni.
– És téged akartak kicsináltatni – néz mélyen a szemembe a srác.
Azonnal felvillan bennem egy név. Joel Park. A sértett maffiózócsemete, a piros sportkocsiból. Máris a nyakamon lenne a papája?
– Tehát számíthatok néhány verőlegényre?
– Dehogy! – legyint Ricardo nagyképűen. – Elintéztem, hogy visszamondják a megbízást! Ez ugyan rontja a hírnevüket, de érted mindent, Chris! Csak lehet, hogy esetleg valaki más jön.
– Kösz, hogy figyelmeztettél! – mosolygok rá.
Bár persze, ez majdnem mindegy. Nincs okom félni holmi verőlegényektől, simán elbánok akárkivel! Csak Christian ne legyen a közelben, amikor jön a kamikáze-kommandó, mert ő nem csak szétverné, de esetleg le is gyilkolná őket! És ekkora balhét azért nem akarok. Inez főhadnagy úr megneheztelne érte!
– Semmiség! És jó mulatást a kocsival! – legyint Ricardo, a nagyfiú.
– Kösz! – intek neki búcsút, és otthagyom a mocsokszagú kapualjban.
Felkocogok, a lakásomban a várt látvány fogad. Christian már alszik, jókora, fekete farkasteste elfoglalja matracom nagyobb felét. A konyhán látszik, hogy meg is vacsorázott, az asztalon egy merő vér tányér hever. Kés vagy villa sehol.
De hagyott nekem is húst, ami rendes tőle. Hát gyorsan kajálok, aztán átsettenkedem a fürdőszobába, és megmosakszom. Hiába igyekszem csendes lenni, bátyám füle radarként fordul utánam, és biztos vagyok benne, hogyha valami gyanús zajt keltenék, akkor azonnal fel is ébredne.
Ám semmi olyat nem teszek, amivel felzavarnám. Mosakodás után előkotrom Mauglis hálópólómat, aztán leheveredem bátyám mellé. Fejemet a nyakára hajtom, és hamarosan elalszom.
Nem álmodom semmit. Először azóta az átkozott éjszaka óta.

(szerda reggel)

Másnap arra eszmélek, hogy valaki kirántja a fejem alól a párnát. Tehát Christian felkelt, állapítom meg félálomban, miközben kobakom nagyot koppan a matracon. Ezt támasztja alá a fürdőszobából szivárgó zaj is. Azaz most mos arcot.
Igazából nem érdekel, én még fáradt vagyok, igyekszem visszaaludni. Eltompulnak a zajok, bár még hallom, ahogy áttrappol a konyhába. Ott kinyitja a hűtőt, majd fojtottan káromkodik.
– Húgocskám, ez mióta rohad itt? – kérdi végül.
– A sajt, vagy a túró? – kérdem, de nem nyitom ki a szemem.
– Fene se tudná megmondani erről a két amorf kupacról, hogy melyik mi volt friss korában! – horkan fel a bátyám, és idegesnek hallatszik.
– Mit tudom én. És alszom! Ne zavarj! – motyogom, majd a fejemre húzom a pokrócot.
Christian becsapja a hűtőajtót, aztán áttrappol a kamrába. Hosszan szimatolgat odabent, de nyilván semmi ehetőt nem talál, mert megint felmordul. Aztán visszamegy a fürdőszobába. Ismét vízcsobogás, majd kotorászás hallatszik. A fogmosópoharam csattanva esik le a földre. Így nem lehet aludni!
Dühösen a másik oldalamra fordulok, és a fülemre tapasztom a kezem. Ennek ellenére prímán hallom ám bátyám következő kitörését.
– Hol tartod a fogkrémet?
Hol is?
– A kád belső peremén, balkézről.
– Ott csak egy rég kiszáradt, agyonpréselt tubus van!
– Na, az a fogkrém, miszter Tarzan! És én még mindig alszom! – horkanok fel, immár teljesen éberen. De persze eszemben sincs felkelni.
Christian morog, majd elpancsikál. Aztán hamarosan bejön a szobába, és feltornyosodik a matrac mellett. Kinyitom a szemem, lelököm a takarót, és fenézek rá.
– Mi kell még? – morgom megadóan. Bátyám csípőre tett kézzel áll felettem, a tegnap zsákmányolt, halálszagú nadrágjában, és ideges.
– Ez egy lepratanya!
– De nincsenek benne kajmánok! – mutatok rá otthonom egy előnyös vonására.
– Továbbá se kaja, se semmi! – horkan fel, aztán lecsendesedik, a hajába túr, lehajtja a fejét. – Menjünk haza! – javasolja fáradtan.
– Én itt itthon vagyok – ülök fel, teljesen éberen és frissen, szemem résnyire húzódik.
– Én viszont nem. És már hosszú hónapok óta hazavágyom. Na, gyere! – nyúl a karom után, és felhúz a földről. Feltápászkodom, majd elvonulok a fürdőszobába. Szorgosan teszek-veszek, de utánam jön, betölti a kis helyiség ajtaját.
– Egyáltalán, beszéltél már azóta anyáékkal? – kérdi mogorván. Valahogy nagyon zavarba jövök. Lesütöm a szemem, elszöszölök a törölközővel.
– Hát... nem nagyon. De pár napja láttam apát! Lehet, hogy még mindig itt van a városban.
– Akkor lehet, hogy otthon találjuk! Hazamegyünk! – dönt, és nekiindul. Tiltakozásnak láthatóan semmi helye.
Gyorsan ruhát kapok magamra, és kocogva követem. Csak a ház előtt érem utol. Eddig töretlen lendület vitte, most viszont tanácstalanul áll, és mit tesz isten, pont újjászületett kocsim előtt.
– Gyere! – pattanok be a kormány mögé. – Ha menni akarunk, hát menjünk! – vetem oda határozottan.
– Hát, ha biztos vagy benne, hogy ezzel gyorsabb, mint gyalog... – hagyja rám, aztán csak beszáll, bár korántsem annyira lelkesen, mint én. – Izé... nem vezethetném?
– Frászt! Ha csotrogánynak tartod, akkor minek akarnál a kormánya mögé kerülni?
– Mérsékelné a halálfélelmemet, ha nem te ülnél a volánnál! – mosolyog rám kényszeredetten, aztán tüntetően előkotorja a biztonsági övet.
Ám annyira azért nincs oda, hogy be is kapcsolja. Indítok, a járgány felbőg, és elindulunk. Szinte oda sem figyelve vezetek, de most tényleg rábízhatom magam az automatikára, hisz hazafelé tartok! Álmomba is odatalálnék! Mint akkor, tavasszal...

Kora március volt, a hó már olvadt, de a tél még nem engedte ki szorító jégmarkából a világot. Az eget mocsokszürke felhőtakaró borította, a napnak nyoma sem volt sehol. A kopár fák, mint megannyi csontváz meredeztek az út mentén, csupasz ágaik között a halálról suttogott a szél.
Magam épp hazafelé tartottam, és nem figyeltem oda. Valami más járt a fejemben, és egyszer csak arra ébredtem, hogy leparkolok a házunk előtt. Dermedten ültem, a kormányba kapaszkodva, és nem tudtam a szemem levenni az épületről. Arról az épületről, ahol gyerek voltam, ahol éltem, játszottam, nevettem és sírtam annyi éven át...
De akkor, kora tavasszal lehangolóan hideg volt minden. A kerítés téglaoszlopai még nem vetették le fehér hósipkáikat, a köztük feszülő vaskerítés rúdjai bántóan feketének tűntek mellettük. Az előkert is kopott volt. Mocskos, megroskadt hóbuckák váltakoztak a fekete földdel, még az öreg fenyő is szürkének tetszett. A ház mellett álló diófa fekete ágai élesen rajzolódtak ki a kopottszürke égen, mintha átkot szóró szerzetes felemelt, csontos kezei lettek volna.
A ház némán gubbasztott, minden ablakát leeresztett redőnyök védték. Falán, mint öregember kézfején az erek, vadszőlőágak kapaszkodtak. Halottnak tűnt nekem az egész épület, az akkor még oly friss tragédia sírkövének, intő mementónak! Pár másodperc után beletapostam a gázba, és elmenekültem.

Most, hogy ismét hazafelé tartok, felébred a szívemben a félelem, hogy ebből a találkozásból sem fog semmi jó kisülni. De hát fenébe a rossz előérzetekkel! Hisz most a bátyámmal vagyok, és nyár van, igazi, napfényes, forró nyár, mi baj is várna ránk?
És valóban, amint befordulunk az utcánkba, azonnal a feltámadnak a gyerekkori emlékeim, de most csak a kellemesek, a fájók valahol meghúzódnak agyam hátsó felében, mintha félnék a napfényt. Leparkolok, majd kikászálódunk a kocsiból. Fejünk felett barátságosan bólogat a diófa.
Most a ház sem tűnik fenyegetőnek. Mintha lélegezne, úgy hullámzik az oldalán a smaragdzöld levéltakaró, redőnnyel fedett ablakai inkább alvót idéznek, mint holtat.
Bátyám előre siet, lenyomja a kertkapu kilincsét, de persze az zárva van. Nem esik kétségbe, sőt, jókedvűen felém nevet, aztán gyakorlott mozdulatokkal felkapaszkodik a kapu melletti oszlopra, és átlendül a kertbe. Rutinosan követem, nem először csináljuk mi ezt!
Christian végigkocog a kavicsokkal kirakott ösvényen az ajtóig, aztán lehajol, felhajtja a lábtörlőt. Láthatóan eszébe sem jut, hogy esetleg nem lesz ott a kulcs! Bármennyit is volt távol, az élet ilyen lényeges alappillérei csak nem változtak meg!
És persze, nem téved, a kulcs a helyén. Benyit, és belép a házba.
Az előszoba nagy, balról faborítású beépített szekrény ajtaja, jobbra átjáró a garázsba. Christian átsiet a helyiségen, tovább, a nappaliba.
– Hahó! – kiáltja kötelességtudóan, pedig nyilvánvaló, hogy nincs itthon senki. Nem is vár választ, tovább siet, eltűnik a szemem elől. Én csendesen követem. Amint belépek, azonnal az orromba csapnak a megszokott illatok. Kicsit talán fakón, porosan, de lényegében változatlanul.
Álmodozva sétálok át a nappaliba. Hatalmas helyiség, a ház teljes hátsó frontját elfoglalja. A kert felé eső fala végig földig érő üvegablak. Az előszobával azonos oldalon még két ajtó nyílik belőle, egy a konyhába, egy apám dolgozószobájába. A harmadik falon lépcső kapaszkodik fel az emeletre, még látom bátyámat eltűnni odafenn.
Magam kósza tekintettel körülnézek. Lényegében semmi sem változott, és ez így van jól! Lassú léptekkel átsétálok a nappalin, felhúzom a redőnyöket, kinyitom az ajtót, és kilépek a rózsaillatú teraszra. Körbenézek, és önkéntelenül is elmosolyodom. A kert ezer színben táncol, virágai szertelen örömmel nyílnak, millió édes illattal hívva a napsugarak között villódzó rovarokat.
Könnyű szívvel lépek vissza a házba. Az alig érezhető huzat anyám illatszerét sodorja felém, gyengén, de felismerhetően. Nem rég mehettek el, legfeljebb tegnap, de valószínűbb, hogy ma reggel. Nem is tudom, hogy örüljek, vagy szomorkodjam, hogy elkerültük egymást.
Gondolataimból csattogó léptek zavarnak fel. Bátyám kocog le az emeletről, immár saját nadrágjában, fehér pólóban, bár még mindig mezítláb.
– Nem rég mehettek el, a fürdőszobájuk még nedves illatú.
– Aha – bólintok, és rá sem figyelve átmegyek a konyhába.
Első utam a hűtőládához vezet. Belekukkantok, és rögtön megnyugszom. Az alján még árválkodik pár mirelitcsirke. Visszacsukom a tetejét, és besétálok bátyámhoz a nappaliba.
– És, hogyan tovább? – kérdem.
– Lehet, hogy már hazaértek. Hívjuk fel őket! – javasolja bátyám, és belehuppan az egyik fotelba. Az ötlet tetszik, hát odasétálok a sarokban megbúvó kisasztalkán dekkoló telefonhoz, felkapom, és odaviszem bátyámhoz.
– Rajta! – bíztatom, és az ölébe ejtem a készüléket.
– Miért én? Én találtam ki, te hívod őket! – tiltakozik.
– Te találtad ki, én hoztam a telefont, te hívod őket! – vágok vissza.
– Én találtam ki, te hoztad a telcsit, én tárcsázom, te beszélsz! – osztja újra a feladatokat. Morcosan elfordulok.
– Nekem most igazán nincs kedvem beszélni velük.
– Szerinted még nagyon haragszanak? – teszi fel a bátortalan kérdést Christian. Felé fordulok, megvonom a vállam.
– Nem tudom. Mondom, hogy nem szoktam velük beszélni.
Bátyám mogorván az asztalra csapja az eddig az ölében tartott készüléket, és talpra pattan.
– Egyáltalán, tudják már? – szegezi nekem hitetlenkedve a kérdést. Ismét megvonom a vállam.
– Hát... nem hülyék! Csak rájöttek!
Christian felnéz a plafonra, fojtottan felmordul.
– Te csak nem azt akarod mondani, hogy azóta egyáltalán nem beszéltél velük? – kérdi karcos suttogással. Hangja csak úgy feszül a hitetlenkedő  indulattól, de még visszafogja magát.
– Miért, te talán igen? – kérdezek vissza, immár én is emelt hangon, és lassan felborzolódik a sörényem. Nem akarok emlékezni arra az átkozott, átkozott éjszakára!
Bátyám rámvillantja fogait.
– Hé, én Dél-Amerikában voltam. A dzsungelben azért nincs minden sarkon egy telefonfülke! – védekezik, és teste lassan meggörnyed, arca előrenyúlik.
– Neked az csak ne legyen mentség, hogy ijedtedben elszaladtál a földgömb átellenes oldalára! – kiabálom, miközben ujjaim karommá görbülnek. Kicsit hátrébb is lépek, tartásom már nekem is púpos, pofám majdnem farkasé.
– És az talán jobb, hogy valaki féléves mosatlan alá temeti magát, élve, és szennyes ruhák kupacai között depressziózik! – vág vissza Christian hörgő hangon, és kilép a fotel mellől, hogy legyen helye támadni.
Tekintetünk összekapcsolódik, morgásunk immár jól hallható. Kimeresztett karmokkal méregetjük egymást, lassan oldalazva, lesve, hogy mikor vét hibát a másik, mikor villan fel egy sikeres támadás lehetősége.
Ám pillanat késik, és lassan a tudatára ébredünk, hogy mit is cselekszünk. Morgásunk elhal, feszültségünk lassan bár, de oldódik. Sörényünk lesimul, és hamarosan visszanyerjük emberi arcunkat.
– Hát... – szólal meg végül bátyám, őrá oly kevéssé jellemző, csendes hangon. – Mi lenne, ha írnánk nekik egy levelet? – vet fel egy ostoba javaslatot. Mindössze az szól az ötlet mellett, hogy kompromisszum a jelenlegi problémánkra.
– Aha – bólintok tétován. – Jó tipp!
És már sietek is át apánk dolgozószobájába. Asztalának fiókjában találok papírt, felkapok egy tollat is, és viszem vissza Christianhoz.
– Mondjuk, hogy megjöttél, meg én is itthon vagyok... – javaslom, aztán leülök az asztalhoz, és magam elé fektetem a papírt. Bátyám mellém áll, kicsit töpreng a fehér lapot fixírozva.
– Mondjuk, írd az, hogy "Sziasztok! Christian hazajött, és ...ööö... jól van. Én is megvagyok, hazaköltöztem."
– Hazaköltöztem? – vágok közbe, de azonnal megbánom. Hisz mi mást is csinálnék?
– Aha. És... szerintem ennyi elég is. Lehet, hogy kicsit rövid, de tömör! – bizonygatja komolyan Christian.
– Igen – bólogatok buzgón. – A lényeg benne van!
– Igen. A lényeg, az benne van!
Aztán aláírjuk, hogy "Chris meg kicsi Chris", és elrohanok borítékért. Mire visszaérek, bátyám már felforgatta az előszobát. A beépített szekrény nyitva, a padlón mindenféle cipők hevernek, enyhe lábszagot árasztva. Bátyám viszont már nem mezítlábas, egy régi szandálját csatolja éppen lábára.
– Elmegyek, és feladom a levelet, meg elintézek pár apróságot. Délre visszajövök. Addig ha főznél valamit...
Nagylelkűen bólintok.
– Főzök! Mi az nekem! És akár a kocsimat is elviheted! – tetézem meg nagylelkűen ajánlatomat.
– Á, nem kell. Autót is veszek! – legyint bátyám, és kiviharzik.
Az ajtót a huzat csapja be helyette. Magam felnevetek, aztán ábrándos léptekkel visszasétálok a nappaliba. Megállok a helyiség közepén, és veszek egy mély lélegzetet, az itthoni illatokkal terhes levegőből.
Mit cifrázzam, vonyítani van kedvem örömömben. Nem fogom vissza magamat, beleremeg a csillár.

Egy ideig csak kószálok fel és alá a házban, élvezem, hogy ismét itthon vagyok. A bátyám által kirámolt cipőket visszagyömöszölöm a helyükre, majd felslattyogok az emeletre. A főzéssel még igazán ráérek, van időm délig, temérdek!
A lépcső kedves kis helyiségbe vezet, ahol régebben egy csudazöld pálmabokor foglalta a helyet, de az már nincs itt. Hiánya megnöveli a szobácskát, de egyben sivárrá is teszi. Mindegy, majd beszerzek valami idevaló salátát, vonok vállat, és tovább megyek.
Nekivágok a folyosónak, ahonnan két oldalt a hálószobák nyílnak. Sorra járom mindet, felhúzom a redőnyöket, kinyitom az ablakokat. A régi tárgyak, a megszokott illatok békés hangulatba ringatnak, táncolni van kedvem. A folyosó végén megtorpanok.
Az utolsó ajtó a vendégszobáé, de gyakorlatilag Charlie bácsi lakott itt, már amikor éppen ezen a földrészen tartózkodott. Habozva nyúlok a kilincs felé, és már majdnem rákulcsolom a kezem, amikor fényes rézfelületén megvillan valami.
Valami furcsa, valami veszélyes, de a sárga fém tükrében nem lehet látni, mi az. Riadtan fordulok sarkon, ám nincs mögöttem senki. Csak a kongón üres folyosó, a kétoldalt nyíló ajtók, a csend. Lehet, hogy csak a szemem játszott velem, fordulok ismét az ajtó felé. Összevont szemöldökkel vizsgálom a kilincs csillogó rézfelületét, de a villanás nem ismétlődik. Ám a figyelmeztetés így is egyértelmű. Nem nyitok be, hanem gyors elhatározással letakarodom az emeletről, és kisietek a kertbe.
A körülzsongó élet ismét megnyugtat, elűzi fájó emlékeimet, enyhíti lelkiismeret-furdalásomat. Sétálgatok a fák alatt, és örömmel keresem fel a régi zugokat. Nem is tudom, mennyi idő telik el, hirtelen idegen autó zúgása riaszt fel. A kocsi lassan jön, majd a ház előtt parkol. Tehát bátyám már itt is van!
Besietek a házba, át a nappalin, ki az előszobába, és már éppen nyitnám az ajtót, amikor hirtelen felhangzik a kapucsengő jellegzetes csörömpölése. Megdermedek; tehát idegen érkezett. Egy pillanatra elővillannak a szemfogaim, ha az illetőnek ellenséges szándékai vannak, nagyon meg fogja járni, én az életem árán is megvédem az otthonom!
De persze ilyesmin töprengeni színtiszta paranoia, elvégre ez a huszadik század vége, a civilizáció fénykora! Lendületesen ajtót nyitok, majd kinézek az utcára, a kertkapu előtt álló látogatómra.
Nem, nem zöld a szeme, hanem kék, mélységesen mély kék. Ragyogó, tiszta kék, amit csak kiemel vörös szemöldöke, rozsdaszőke haja. Ez az első impresszió, ami tudatosul bennem, amit aztán követ a többi. Igen, ő az a férfi, akit vasárnap éjjel majdnem agyonvertek, a Lui Vang nevű újságíró. Kiszárad a szám, nyelek egy nagyot, és meg kell támaszkodnom az ajtófélfán. Hogyan talált meg?
– Jónapot, Christina Huntert keresem! – köszönt kedvesen mosolyogva, látszólag nem észrevéve zavarom.
Világos nadrágot hord, és fehér inget, ami a meleg dacára is nyakig be van gombolva. Arcán lassan gyógyuló véraláfutás, bal lábán járógipsz emlékeztet utolsó találkozásunk részleteire. Kicsit megerőltetem a szemem, de nem tévedtem, egyedül ült a kocsijában. Tehát törött lábbal vezet, és ezen felül is eltökélt, fémszínű botra támaszkodva áll a kertkapu előtt. 
– Christina Huntert? – kérdezek rá elhalóan, amint magamhoz térek annyira, hogy meg merjek szólalni.
– Igen. A nevem Lui Vang, újságíró vagyok – feleli a fickó, és már mutatja is az igazolványát.
Hogyan, hogy a fenébe talált meg? A földre szegem a fejem, aztán ismét ránézek, de kerülöm a tekintetét. Hogyan tovább?
Ám a habozás, mint mindig, most is felszítja lelkemben a haragot, tán csak nem félek tőle! Határozottság álcája mögé rejtem a zavarom, és felvetem a fejem.
– Én lennék Christina Hunter – köpöm oda kihívóan, lekapom a kapukulcsot az ajtófélfa melletti kis pöcökről, és kimegyek elé. Hideg udvariassággal tessékelem be, orromba vág már ismert, meglehetősen jellegzetes illata, ahogy ellép mellettem. Nálam talán egy árnyalattal alacsonyabb lehet, és közelről nézve egyáltalán nem fenyegető.
– Örülök, hogy találkoztunk! – mosolyog kedvesen, aztán besántikál a házba. Odabent hellyel kínálom a nappali egyik foteljában, én vele szembe huppanok le egy székbe.
– Nos, mit akar? – kezdem a társalgást, pengeéles hangon.
De sehogy sem reagál a kihívásra, mosolya meg se rezdül.
– Hoztam pár fényképet, talán érdekli önt – válaszolja kedvesen, és oldaltáskájából előkotor két képet. Lefekteti elém az asztalra, szép rendben, egymás mellé. Aztán hagyja, hogy megszemléljem őket.
Nos, az egyiken egy égő kocsi látszik, felülnézetből. Előtte, a lángok által megvilágított sziklákon két emberi test fekszik. Mindkettő meglehetősen kifacsarodott tagokkal, és bár a kép életlen, mégis sejthető, hogy a köveket mocskoló feketés trutymó nem paradicsomlé, hanem vér, meg esetleg húscafatok.
A másik kép ugyanott készülhetett, de kicsit később. A kocsi már kiégett, a terepet valami fényszóró világíthatja meg. És hiányzik a két holttest.
Pislogva felnézek, igyekszem közömbös pofát vágni.
– Nem szépek. Ha részletesebb műkritikára vágyik, rossz helyre jött – összegzem véleményem, és egyelőre nem merek a szemébe nézni. Ha rájött... De nem, nem jöhetett rá, édes Holdtestvérem, ugye ez a fickó nem tud semmit!
Ám bárhogyan is fohászkodom, valamit csak sejthet a pasas.
– Van okom azt hinni, hogy a képen lévő két holttest közül az egyik maga – jegyzi meg, és kedvesen mosolyog hozzá.
– Ha a kép alapján azonosított, akkor minden tiszteletem a szemének. Ezek a fotók meglehetősen szemcsések! – vágok vissza gyorsan, de magam sem gondolom komolyan, hogy egy ilyen gyerekes érv bármire is jó lenne.
– Ó, a képek épp csak felkeltették a kíváncsiságomat! De van rá tanú, hogy maga és a bátyja, Christian Hunter hétfő este beszálltak abba fekete Land Rooverbe, aminek a maradéka a képeken látható – válaszolja mosolyogva.
Az agyam közben gőzerővel jár. Az világos, hogy nem a vasárnap esti kis testgyakorlás ügyében keresett meg az ürge, talán azt sem tudja, hogy nekem köszönheti, hogy még él — mit él, virgonckodik! —, olyannyira, hogy még zaklathat is. Nem, a fickó más szálon talált rám, ha lehet, még veszedelmesebb szálon.
Gyilkos haragom magasra szökik, Holdtestvér ezüst színű titkánál nincs értékesebb kincsem, nem oszthatom meg senkivel!
– Ne zavartassa magát, nyugodtan beszéljen érthetően! – javaslom hát, és hátradőlök, aztán félig leeresztett szempillákkal várom meséjét. Kedvem lenne megölni, függetlenül attól, hogy megtudta-e rólam az igazat, vagy sem, ám amikor egy pillanatra a szemébe nézek, mégiscsak megrettent tekintetének mélységesen mély kékje. Zavart haraggal félre kapom a pillantásom, ő látszólag semmit sem vesz észre, kedvesen beszélni kezd.
– Pedig nem bonyolult történet! A képeken látható terepjáró hétfő este zuhant bele a harmincnégyes út menti szakadékba, úgy tizenegy tájban. Féltucat tanú van, hogy a Sao Étteremből indult utolsó útjára, méghozzá elég viharos körülmények között. A vendégek vallomása alapján remek fantomkép készült két utasáról. De sajnos, a zsaruk nem találták meg a két személyt a kocsi roncsai mellett, pedig esküdöztek nekem égre-földre, hogy nagyon keresték. Ám tegnap a kezembe került ez a fotó, ahol még megvan a két test. Hát mire gondolhat ilyenkor egy mezei újságíró? – teszi fel a költői kérdést.
– Na, mire? – bátorítom, és nem merem felemelni a fejem. Még a szemébe kéne néznem, még észrevenné a lelkemben dúló vihart.
– Maffialeszámolásra – veti oda könnyedén, és ez a fordulat annyira meglep, hogy felnézek rá.
– Tessék? – kérdezek vissza, ő rám pillant, mire már fordul is tovább a fejem. – Megmagyarázná?
– Kérem! – hagyja rám, könnyedén. – Tegyük fel, hogy van valaki, aki a rendőrségnek dolgozik. Mondjuk beépülve a maffiába. Ám sajnos lebukik, oda az inkognitója. Mit lehet ilyenkor tenni? Az egyik trükk, hogy hagyják, hogy az illető szép, látványosan meghaljon. Teszem azt, fognak egy terepjárót, és műanyag babákkal a szakadékba borítják. Lehetőleg olyan körülmények között, hogy a maffia megnyugodhasson, sikerült megszabadulniuk a célponttól. Az emberünket pedig csendesen kimentik, és beutalják egy seholsincs magánklinikára, ahol új arcot kap, meg új személyiséget – magyarázza csendesen. És nem tűnik idegesnek, rendíthetetlen nyugalommal várja válaszomat.
Egy ideig csodálkozom, a kis példabeszéd nem akar a helyére kerülni.
– Ugye, nem rám gondol? – kérdem végül, meglehetősen hülyén, egyelőre zavaromról is elfeledkezve.
– Dehogy! – nevet rám, szemében megvillan a kékség. Gyorsan félrekapom a fejem, ő nyugodtan folytatja.
– A bátyjáról van szó – jelenti be, én meg úgy érzem, mintha orral rohantam volna neki egy betonfalnak. – A rendőrség által készített fantomkép alapján könnyen megtudtam, hogy kicsoda, és gondoltam, felkeresem, hátha beszélhetek vele! – fejezi be a mesélést, és aztán könnyedén hátra dől. Vár.
Tehát szerinte Christian egy maffiába beépített, majd egy rendőrségi akció keretében félretolt titkosügynök. Naná, én meg a télapó vagyok, méteres szakállal! A fickó hülye, ha elhiszi, hogy bátyámra fontos, és pláne titkos feladatokat mer bízni bárki is, aki öt perce ismeri. Ám más oldalról nincs hiba, higgye csak, addig legalább nem keres más magyarázatot!
Végtelenül megnyugtat, hogy nem sejt semmit a számomra egyetlen lényeges kérdésről, hát lazán felnézek, és könnyedén megrázom a fejem.
– Hiába fáradt, nincs interjú! – vágom el a beszélgetés fonalát. – Christian külföldön nyaral, és köszöni, jól van!
– Ugyan, már a verebek is azt csiripelik, különösen a rendőrség környékén, hogy hazajött Kolumbiából! – legyint fölényesen.
– Milyen verebek? – nézek nagyot.
– Szakmai titok – süti le a szemét szégyenlősen, és közben megingathatatlanul mosolyog. Aha, tehát van neki ismerőse a zsaruk között, de a maffiában is, hisz különben honnan szerezte meg a halálunkról készült fotót, amit a minket üldöző gengszterek készítettek.
De hát nem mindegy?
– Nos, szerintem sok marhaságot összehordott, de lelke rajta. Még ha igaza lenne, akkor sem adnám ki magának a bátyámat! – pattanok fel a fotelból, aztán gyors léptekkel a előszoba ajtajához megyek, és szélesre tárom. – Nekünk semmi dolgunk nem lehet egymással!
– Biztos ebben? – kérdezi csendesen miközben feláll, és most ő néz a szemembe.
És most, most végre összeszedem magam annyira, hogy nem kapom el a fejem.
Mély, mélyen kék a tekintete, végigkarmolja a hátam, megborzongat. Zabolátlan lelkem nekifeszül végtelen nyugalmának, és magasra csap, mint ahogy a tenger is az égre szórja haragját, ha nekiszalad a part köveinek. Nem jön zavarba, nem ijeszti meg fénylő zöld tekintetem. Talán nem is veszi észre, hogy miről van szó, talán csak puszta udvariasságból várja szótlanul válaszomat. Vagy talán mégis érzi a közöttünk felizzó feszültséget, a szememben lángoló kihívó érdeklődést, mert hosszan, nagyon hosszan néz, mozdulatlanul, megingathatatlan magabiztossággal.
Én vagyok az, aki végül elfordítja a fejét.
– Menjen – suttogom, összeszorított fogakkal.
– Jó – biccent, és ő nem veszi le rólam a tekintetét. – Ám ha mégis szüksége lenne segítségre, higgye el, nyugodtan számíthat rám. Elég régóta benne vagyok már ebben az ügyben – mosolyog rám fanyarul, és botjával sokatmondóan megütögeti a lábán lévő gipszcsizmát. Aztán, mintha erről jutna eszébe, elkomorodik.
– Elnézést, nem adna egy pohár vizet? Nagyon meleg van...
Ezer hátsó szándékot képzelek azonnal a kérés mögé, de azért kurtán biccentek. Ellököm magam az ajtófélfától, majdnem futva sietek ki a konyhába. El innen, el a társaságából! És egyébként mit is tehetne talpig gipszben, amit én ne hallanék meg, még a zubogó vízcsap mellett is! Lehet, hogy az ő szeme kibírhatatlanul nyugodt, de az én fülem sem piskóta!
Gyorsan töltök egy pohár vizet. Közben rendületlenül fülelek, de semmi gyanús nem hallatszik a szobából. Mikor visszaérek, még mindig változatlan tartásban ácsorog, a fotel mellett, botjára támaszkodva.
– Köszönöm! – veszi át hálásan mosolyogva a poharat, és egy hajtásra fenékig üríti. – És ha esetleg a kedves bátyja meggondolná magát, itt a névjegyem! – nyújt át egy cetlit.
Biccentve zsebre vágom, bár nem hiszem, hogy még ebben az életben szükségem lesz rá. Nem akarok többet találkozni vele, nem akarom látni még egyszer ezt a mélyen kék szempárt!
Szó nélkül terelem ki a pasast a házból. A konyha ablakából lesem végig, ahogy ügyetlenkedve beszáll kocsijába, majd óvatosan indít, és olyan hússzal döcögve eltűnik az utcában.
Tehát ez volt Lui Vang, azaz a nagybetűs Nyilvánosság.
Ám személyétől eltekintve is érdekes dolgokat tudtam meg tőle, gondolom, miközben kirontok a konyhába, és előkapok egy csirkét a hűtőládából. Mert hogy ezek szerint bátyám a rendőrség által szponzorált akció keretén belül lopott egy táska pénzt a kolumbiai kokainmaffiától. Hogy mit fog kapni tőlem a pofájára, ha haza eszi a fene, teszem még hozzá dühösen, és első mérgemben kés használata nélkül szakítom ketté a szerencsétlen szárnyas jégtömbé fagyott tetemét.

Charlie bácsinak határozott véleménye volt a nyilvánosságról.
– Kerüljétek! – intett mindig minket.
– Á, pedig milyen klassz lenne világhíresnek lenni! – válaszolta egyszer bátyám. A teraszon üldögéltünk, terített asztal mellett. Tányérjainkon nagy halomban álltak a lecsupaszított csirkecsontok, aminek köszönhetően mindhárman meglehetősen békés hangulatban voltunk.
– Ne hidd! – válaszolta Charlie bácsi, és hátradőlt, hogy megreccsent a nádfonatú szék. – A többség nem hinne neked, néhányan talán istenítenének, de bizonyosan lennének olyanok is, akik elkezdenének vadászni rád. Nem lenne jó móka! Épp ezért, szinte a legfontosabb szabályunk az, hogy kerüld a nyilvánosságot! Járj az árnyékban, és soha ne fecsegj farkastermészetedről!
– Ez marhaság – motyogtam ásítozva. – Kizárt, hogy ezt mindenki megtartotta volna, annyi éven át! Ha pedig már úgyis kiszivárogtak a titkaink, akkor nem mindegy?
– Igen, kiszivárogtak a titkaink, olyannyira, hogy a gyengéinket is ismerik az emberek, bár csak legendák formájában. De éppen ezért nem mindegy, hogy vadásznak rád, vagy nem! – válaszolta lassan.
– Pár ember, kit zavar! – legyintett nagyzolva bátyám, és felkapott egy csontot a tányérjáról. Reccsenve harapta ketté, majd lusta jóllakottsággal kiszürcsölte belőle a velőt. Charlie bácsi félig lehunyt szemmel figyelte.
– Ezüstre töltött fegyverekre gondolj, kölyök, ne holmi légpuskákra... – motyogta, már majdnem félálomban. – Arról nem is beszélve, hogy eljönnének a többiek is...
Itt lecsuklott a feje, és elaludt. Magam határozottan megrúgtam a székét, hogy horkanva felriadt.
– Miféle többiek? – kérdeztem mohón. Dühösen nézett rám, de válaszolt. A fontos kérdésekre mindig válaszolt.
– A mi fajtánk. Közülünk senki épeszű nem akarja, hogy ismert legyen a létünk, az imént említett okok miatt. És ha valamelyikünk megszegi a nyilvánosság kerüléséről szóló szabályt, az hamarosan azon veheti észre magát, hogy vagy féltucat hozzá hasonló árny kajtat utána. És el is kapják. Nem hagyhatjuk, hogy egy ostoba miatt bajba kerüljön a faj! Magam is csináltam már ilyet – magyarázta, aztán megint lecsukta a szemét, de én akkorra már teljesen felébredtem.
– Mikor? Hol?
– A hatvanas években, Kanadában.
– Meséld el! – kérte bátyám, pedig már ő is majdnem aludt.
– Semmi érdekes. Egy fickó megőrült, és elkezdett emberre vadászni. A hetedik halott után már nagyon idegesen kereste a rendőrség, a bulvársajtó meg "emberfarkast" emlegetett. Én csak véletlenül hallottam róla, de azonnal odautaztam. Nem voltam egyedül, akkor már voltak ott páran, hasonló céllal. Nagy vadászat volt, felkergettük a veszett ebet a hegyekbe. Jól ismerte a környéket, napokig a bolondját járatta velünk, de aztán széttéptük.
– Ó, fantasztikus lehetett! Elképzelem, ahogy egy féltucat farkas hajt egy menekülőt a sötét erdőben, hegyen völgyön át... – álmodozott bátyám, csillogó szemekkel. – És mi lett aztán?
– Nincs aztán. Hazajöttem – vont vállat Charlie bácsi, és nagyot nyújtózkodott.
– És a többiek? Azt mondtad, többen vadásztatok! Velük mi lett, ők most hol vannak? – kérdeztem, engem inkább ez izgatott.
– Mit tudom én, mi lett velük! – mordult rám idegesen az öreg.
– Nem tartjátok a kapcsolatot? Csak úgy elszéledtetek? – hitetlenkedtem.
– Igen – vont vállat Charlie bácsi. – Nem volt már okunk, hogy együtt maradjunk! Én mindig is szerettem egyedül járni, és valószínűleg a többiek is így voltak vele. Jegyezzétek meg, ha kell, ha a túlélés diktálja, gyorsan összeverődik egy falka, de amint elmúlik az ok, ami összehoz minket, mindenki megy a maga útján tovább. Egyszerűen ostobaság lenne a kelleténél többet együtt maradni. Ezzel nagyon nőne a kockázat, hogy oktalan felindulásból széttépjük egymást! És most hagyjatok aludni! – morogta még, majd tüntetően lehunyta a szemét.
Hamarosan ő is, meg bátyám is egyenletesen szuszogva aludt. Én viszont nem tudtam lepihenni. Lesétáltam a kertbe, elnyúltam a puha fűben, de nem jött álom a szememre. A "többieken" gondolkodtam, elképzeltem, mifélék lehetnek, milyen lenne velük találkozni. Bíztam benne, hogy hamarosan összefutok egy másik, hozzám hasonlóval.
Hiába. Soha nem találkoztam még magamfajtával, leszámítva Charlie bácsit és bátyámat.

Nos, főzni nem tudok. Ez tény. Ám magamnak, meg Christiannak összeütni valami ehetőt... Hát, ahhoz nem kell nagy szakácstudomány!
Először is kettétépem a jéggé fagyott csirkéket, szám szerint négyet, majd bepaterolom őket a mikróba, csak hogy egy kicsit felengedjenek. Aztán előkotrom a legnagyobb, öblös serpenyőnket, és rávágom a gázra. Maximumra tekerem a lángot, nincs kedvem sokat vacakolni az egésszel.
Majd belenyomok a tepsibe egy nagy kupac zsírt, és megvárom, míg nagyjából felolvad. Utána kikapom a mikróból a húst, ami még mindig színtiszta jég, de fene bánja, és egyszerűen beleejtem a serpenyőbe. A kifreccsenő zsír az égig csapna, de előrelátó módon kezem ügyében tartok egy fedőt, amit a megfelelő pillanatban rá is csapok a tepsire. És utána már csak várnom kell.
Hát nekitámaszkodom a párkánynak, kinézek az ablakon. Az üveg elválaszt a kinti szagoktól, és az utca zajait is megtompítja. A látvány sem érdekes, átlagos hétköznapi koradélután tesped odakint a cirka negyven fokos melegben. Pár perces bámészkodás után elteker a szomszéd kölyök csupa csicsa versenybringáján, kicsit később egy veréb száll a házunk előtti fenyőre. Picit ugrabugrál, aztán tovarebben. Csend és nyugalom marad mögötte.
Nem csoda, ha hamar megunom a várakozást, és visszafordulok a kaja felé. Rövid hezitálás után késznek nyilvánítom, és elzárom alatta a lángot. A külseje már nyilván odaégett, a belseje tutira nyers maradt, tehát biztosan finom lesz. Túlesvén a főzés kellemetlen procedúráján kivonulok a teraszra.
Gutaütött meleg fogad odakint, szinte azonnal álmossá tesz. Félretolom a nádfonatú székeket, hogy legyen helyem, és leheveredem a forró kőre. Kéjesen kinyújtózkodom, élvezem a napfényt. A meleg ellankasztja izmaim, oldja feszültségem. Ásítva a másik oldalamra gördülök, félig leeresztett szemhéjam mögül szemlélem a kertet, majd a tiszta kék, vakító eget. Talán el is alszom.
Kocsimorgás ébreszt, és közvetlen utána dobhártyaszaggatóan sikító fékcsikorgás. Ez már fix, hogy Christian! De nem sietek elé, még a szemem se nyitom ki. Hisz most éppen dühös vagyok rá, ha jól emlékszem.
Így némán várok, míg bátyuskám bejön, és nem felelek, amikor messzehangzóan hellózik. Még valami olyat is mond, hogy "itt isteni illatok vannak!". Majd fotel nyekken, talán valami csomagot dobott bele, mert közvetlen utána hallom szandálja csattogását is, ahogy kitrappol a konyhába, aztán a lépcső alá. Ott engem szólít, nyilván azt hiszi, hogy fent vagyok, de nem vezetem nyomra. Nem is kell, következő útja a teraszra vezet.
– Szia húgocskám! – köszön mosolyogva.
Magam lassan felülök, aztán féltérdre emelkedem. Bal mancsommal megtámaszkodom a kövön, jobbom lazán magam elé emelem. Ebből a testhelyzetből egy ugrással elérhetem a nyakát, ha úgy hozza a kedvem. De még szó sincs ilyesmiről, mindössze egy szúrós pillantást vetek rá, összeszűkült szemmel.
Ő láthatóan meghökken, kicsit hátralép, és értetlenül néz.
– Mi van? – kérdi, minden rosszra készen, és nagyon csodálkozva.
– Miért nem mondtad meg, hogy zsarunak mentél? – kérdem halkan.
– Nem akartalak felidegesíteni – válaszolja habozás nélkül, és teljesen őszintén. Világos, nem mer hamukázni, látja rajtam, hogy akkor kitörne a balhé.
– Nem nyert, ideges vagyok. Apa ezerszer megtiltotta!
– Persze – válaszolja, és kicsit lazít a tartásán. – De azok után, hogy... Szóval, azok után, amit tettünk, volt némi lelkiismeretfurdalásom, meg eléggé dühös is voltam, és elhatároztam, hogy segítek a zsaruknak. Bementem, és közöltem Olsennel, hogy részemről szívesen tennék egy kirándulást Dél-Amerikában, Dirak ottani kapcsolatait kifürkészni. Ő meg végül elfogadta, hogy nekik dolgozzak.
Bólintok, aztán leülök a bal sarkamra, és rátámasztom az állam a felhúzott jobb térdemre.
– Azért ez nagyon egyszerűen hangzik – motyogom.
Christian vállat von, majd maga is letelepszik a kőre. Most már teljesen nyugodt ő is, hisz világos, hogy elvonult a vihar. És valóban, már nem vagyok dühös, ebben a melegben nem könnyű ám haragot tartani!
– Jó, nem volt ilyen egyszerű. Napokig győzködtem, mire rávettem, hogy beutaljon egy kommandós csapat mellé, kiképződni, azzal az ígérettel, hogyha ott megfelelek, akkor kiküld Kolumbiába. Szerintem nem is vette komolyan az egészet, de a srácok főnöke nagyon jókat jelenthetett rólam. Nem csoda, feltételezem elég meggyőző voltam, amikor az első edzésen lepofoztam mindenkit a színről! Szóval, végül csak elengedtek – magyarázkodik nagyvonalúan.
Hm. Szóval gyorstalpaló kommandós kiképzésen vett részt. Hm. Bár jól hangzó duma, de nem vagyok hajlandó helyből bedőlni minden marhaságnak, amit bátyuskám fecseg. Ám tegyük fel, a fele igaz. Vagy legalább a harmada. Akkor is kétségtelen, hogy Christian bizonyos mértékig beverekedte magát a rendőrségre, képletesen és szó szerint értve egyaránt.
– A balesetünkben is benne voltak a zsaruk? – faggatom hát tovább.
– Nem! – rázza meg a fejét határozottan. – Már semmi közöm hozzájuk!
– Miért szálltál ki?
– Mert kiszállítottak! – morogja, és pillanatra megfeszül a szája széle.
– Úgymint?
– Ööö... főbe lőttek – válaszolja kicsit zavartan, én meg csendesen nézem, és várom, hogy elmondja a teljes mesét. – A maffiózók valahogyan rájöttek, hogy tégla vagyok, és ők igazán egyszerűen intézik a dolgokat. Na, szóval kint sétáltam a dzsungelben, amikor egyszer csak valaki tarkón lőtt! – morogja kurtán, és zavartan nyakára simítja a kezét, aztán hátracsúsztatja ujjait, loboncos, fekete haja alá. Ahol, ezek szerint, ott lapul egy újabb sebhely.
– És te erre hazajöttél, és kiszálltál a buliból. De akkor mi volt ez a nyomorú baleset? Miért akartak megölni, ha egyszer már halottnak hittek? – kötözködöm.
Christian dühösen felhorkan, majd legyint.
– Nem igazán úgy történt, hogy én csak spontán hazajöttem! Mikor összekaptam magamat, nem az volt az első gondolatom, hogy fülem-farkam behúzva elszaladjak! – tiltakozik enyhe felháborodással. Fenntartások nélkül hiszek neki.
Nem, nem szaladós fajta. Inkább ideges, hirtelen haragú típus, mint én. Mint mi mindnyájan.
– Hm. Tudod mi volt Charlie bácsi véleménye a bosszúról – suttogom lehajtott fejjel. És szinte megráz a név, amit fél év óta nem mertem kiejteni.
– Tudom. "A bosszú az egyik legostobább emberi szokás" – idézi bátyám az öreget, kifejezéstelen hangon, szinte hadarva. – De ez nem olyan egyszerű, ha az ember hirtelen azzal tér magához a dzsungel kellős közepén, hogy őt lelőtték! Fene tudja, hány napot feküdtem eszméletlenül a sárban, fejemben egy golyóval, és amikor magamhoz tértem, akkor először azt sem tudtam, mi a nevem! Napokon át csak kószáltam a vadonban, emlékek és célok nélkül! Úgy éltem, mint egy állat! Csoda, hogy amikor végre eszembe jutott, hogy ki vagyok, és hogyan kerültem oda, akkor kicsit ideges lettem? – védekezik emelt hangon.
És keze közben ökölbe szorul, szeme összeszűkül. Láthatóan mély indulatokat kavarnak fel benne az emlékek. Szomorúan elmosolyodom. Megértem én őt, jobban, mint bárki ezen a földtekén. A testvérem. És egyébként is, nálamnál jobban ki tudhatná, hogy mire képesek az elszabadult indulatok!
Kicsit előre dőlök, és megsimítom az arcát, vállát.
– Oké. Bizonyosan azt tetted, amit tenned kellett – bólintok, mire elmosolyodik, és megkönnyebbülten sóhajt.
– Kösz – biccent hálásan. – Szóval, kicsit szétcsaptam közöttük, meg lenyúltam a pénzt. A végén pedig hazajöttem, hogy személyesen intézzem el Dirak megmaradt embereit – magyarázza nyugodt hangon.
Kicsit elmélázom, emésztgetem a hallottakat. Ez a "kicsit szétcsaptam", ez sok vért és sok halált jelent. Az meg, hogy haza jött, folytatni a bosszúállást...
– Tovább akarsz vadászni itthon?
– Persze! Sok érdekes dolgot megtudtam Kolumbiában, hiszen nem véletlenül eresztettek golyót a fejembe! – vigyorodik el, és fölényesen folyatja. – De megbánják még, hogy belém kötöttek!
– Na és ha valaki felelősségre von, hogy hogyan élhetsz még? Nevetve közlöd vele, hogy lazán túléltél egy tarkólövést? Ez finoman szólva is eszetlen baromság!
– Először is, a szemtanúk már nem élnek – villantja fel ragadozófogait. – Másodszor a maffiózók már tudják, hogy nem sikerült eltenniük láb alól, és ha eddig nem csodálkoztak, ez után már lesz más bajuk. A többi érdeklődőnek meg majd beadok valami mesét, hiszen messze van innen Kolumbia! – legyint bátyám, a nagyvonalú. Könnyelmű, felelőtlen, eszetlen. Ám ezzel együtt sem elképzelhetetlen, hogy megússza lelepleződés nélkül, vélem, aztán eszembe jut valami más.
Lui Vang azt mondta, Christian hazatértét már "a verebek is csiripelik" a rendőrök körében.
– Tehát a maffia tudja, hogy élsz, eddig oké. És a zsaruk?
– Szerintem ők is! Mondom, hogy zajosan álltam bosszút, miután kiiktattak – von vállat bátyám, és szégyenlősen lehajtja a fejét. Világos, hibázott, és ő erről nem szeret beszélni.
– Könnyelmű vagy! – vetem a szemére. – Ezek szerint a főbe lövésed, meg a tegnapi rodeó ellenére mindenki tökéletesen tisztában van vele, hogy még nem haltál meg, és hogy feltehetőleg sok rosszat tudsz a helyi kokainmaffiáról. Nyilvánvalóan vadásznak rád, tehát meg kéne lapulnod, és nem lenne szabad olyan helyeken mutatkoznod, ahol kereshetnek, vagy akár csak feltűnhetsz valakinek. Első körben ezt a házat kéne messze kerülnöd!
Christian dühösen felmordul.
– Frászt! Nem fogok nyomorultul dekkolni valahol, amíg elrendeződnek az ügyek! Ki tudja, meddig húzódik még, és nincs kedvem határozatlan időre feladni a normális életet, már amennyire az én esetemben szó lehet normális életről! És hidd el, igazán nem félek, nekem nem tudnak ártani!
– Neked nem! De a rokonaidnak? Apáékra nem gondolsz?
– Á, apáról mindenki tudja, hogy visszavonult, meg nem is él a városban, igaz? – legyint nagyvonalúan.
– Nem, tudomásom szerint azóta nem költöztek haza, kint laknak a nyaralóban – morgom csendesen, a szüleinkkel szemben az én lelkiismeretem sem hótiszta.
– Szóval, ők csak nem keverednek bele – intézi el a kérdést nagyvonalúan bátyám, és kihúzza magát. – Téged meg nem féltelek! – nevet rám végül, és játékosan megfricskázná az orromat.
Természetesen kivédem a mozdulatot, másik kezemmel meg könnyedén visszaütök, de ő is számít valami ilyesmire. Pár pillanat múlva már a terasz kövén gurulva birkózunk, halálos komolysággal.
Fogaim a torkát keresik, átgördülünk egymáson, és leesünk a terasz melletti virágágyásba. Én kerülök alul, immár végleg, Christian egyik kezével fojtogat, másik karjával jobbomat csavarja. Ellazítom az izmaimat, jelezve, győzött, részemről vége a játéknak, mire elenged, és lassan feltápászkodik rólam. Arcán ragyog a győztest megillető büszkeség.
– Na, gyere kajálni! – mondja végül, miközben hátrasöpri csatakos tincseit. A keze után nyúlok, ő engedelmesen felhúz. Pár felületes mozdulattal leverem magamról a port, Christian is szentel fél másodpercet külseje rendbetételére, aztán besétálunk a házba.
Bátyám szorgosan felkapja a fotelban terpeszkedő, jókora bevásárlószatyrot, és elkezdi a tartalmát berámolni a hűtőkbe. Magam tányérokat veszek elő, és megterítek a teraszon. Nem véletlenül feledkezem el az evőeszközről. Majd hozom a kaját, aztán nekilátunk. Seperc alatt lenyomjuk az adagunkat, aztán hátradőlünk, és szemléljük a világot, ami ilyenkor, evés után megnyugtatóan békés.
Végül Christian töri meg a csendet.
– Honnan tudtad meg, hogy közöm volt a zsarukhoz? – kérdi, de közben csak a szeme sarkából mer rám nézni. Feleslegesen ideges, nem bosszant érdeklődése.
– Itt járt egy firkász, bizonyos Lui Vang. Képeket mutatott a balesetünkről, olyat is, amin rajta vagyunk, olyat is, amin nem. A zsaruk fantomképei alapján talált ránk, és fixa ideálja, hogy a fakabátok szervezték meg az akciót, hogy téged eltüntessenek. Riportot akar veled csinálni, vagy valami ilyesmi – tájékoztatom szűkszavúan bátyámat.
Nem akarok túl sokat beszélni a témáról, szemem előtt így is felidéződik egy mélykék szempár, aminek tisztaságát nem bírta el a tekintetem. Zavartan megdörzsölöm az orrom, ám szerencsére bátyám ebből semmit sem vesz észre. Felvonja a szemöldökét, majd legyint.
– A hülye – közli végül tömör véleményét.
– Nana! Azért nincs annyira messze az igazságtól! És egyébként is, elég határozott figurának néz ki, aki nem fogja annyiban hagyni a kérdést – intem bátyámat, hirtelen felháborít, hogy senkinek tartja a kékszemű újságírót.
– Megeszem a szandálomat, csatostól, ha valaha rájön bármi fontosra! – legyint Christian, majd lecsukja a szemét, jelezve, részéről lezárta a témát. Nekem viszont még van mondanivalóm.
– Biztos vagy benne, hogy egyedül akarsz fel és alá kommandózni a városban, immár mint ismert maffiacélpont?
– Kiben bízhatnék meg? – kérdez vissza, aztán csendesebben hozzáteszi. – Már mint rajtad kívül.
Nos, ezt invitálásnak fogom fel, és nem habozok elfogadni.
– Persze, én itt vagyok, és segítek. De nem gondolod, hogy jelentkezned kéne a rendőrségen is? Benne voltak, ahogy belekeveredtél, talán kimászni is segítenek. Azt mondtad, Olsen vett fel...
– Aha. Ő – biccent bátyám.
Olef Olsent mindketten jól ismerjük, apa jobbkeze volt hajdanán, márpedig, ha apa megbízott benne, akkor megbízható. Arról nem is beszélve, hogy a fickó a jelenlegi rendőrfőnöknek is a bizalmasa.
– Beszélj vele. Szerintem tud segíteni.
– Hé, ha megint jelentkezem, akkor megint zsaru leszek. Akarod? – tiltakozik bátyám.
Nos, ez jó kérdés. Bár már úgyis tudják Christianról, hogy él. Minek tartsák gyávának? Persze, azzal sem ér sokat, ha bátornak hiszik, és megint főbe lövik.
– Én nem akarok semmit. Csak jó ötletnek tartanám, hogy bevonjunk néhány hozzáértő személyt is.
– Jó, majd meggondolom – von vállat bátyám, és ezzel ő túl van a problémán. És tényleg, lényegében ezt is megbeszéltük. Szórakozottan megvakarom a fülem tövét, és elnyomok egy ásítást.
– Mi lenne, ha lemennénk a leanderek tövébe, szundítani egy kicsit? – javaslom, és úgy lesz.

Sötét forróság borul rám. Körbenézek, és a látvány összeszorítja a szívem. A kert kopár, a fák fekete ágai kusza mintát vetnek a sötétkék égre. Mint akkor, télen.
A ház felé indulok, tétova léptekkel. A terasz kövét üvegszilánkok borítják, az ajtó betörve, orromba vág a füstszag. Félve lépek be a nappaliba. A várt látvány fogad, kiégett bútorok, korommal mocskolt falak. Mint akkor. Kétségbeesek, pedig énem józan fele figyelmeztet, ez egyszer már megtörtént, most csak álmodom.
– Anyu! Apu! – kiáltok, mint ahogy a magányos farkaskölyök sír a szülei után, de hiába várok választ.
Ám hirtelen, kint, a közben elsötétült udvaron megmoccan valami. Valami fekete, valami fenyegető. Bukdácsolva kezdek menekülni előle, újra és újra megbotlok a romokban. A lépcső felé tartok. Alig sikerül felkapaszkodnom az emeletre, iszonyú rettegés ólmozza lábam.
Amikor feljutok, nekivágok a folyosónak. Nem nézek hátra, de tudom, mögöttem jön az a valami. Nekiesek az egyik ajtónak, lenyomom a kilincset, de zárva. Elküzdöm magam a következő ajtóig, de az se nyílik, se a többi. Botladozva botorkálok végig a sötét folyosón, lábam egyre nehezebb, a félelem egyre inkább úrrá lesz szívemen.
Végül elérem az utolsó ajtót. Rézkilincse csillag mód sziporkázik, szinte hív. Próba nélkül is tudom, hogy ez az ajtó nyitva van, mégis megtorpanok előtte, és várok egy végtelen pillanatot.
– Gyere, kicsi Chris! Ne félj, én megvédlek! – hallom a jól ismert hangot bentről, beleborzongok.
– Nem! – sikoltok, aztán sarkon fordulok.
A sarokba szorított állat végtelen elkeseredésével vetem magam a feketeségre, ami a nyomomban csörtet.
Hirtelen felemelem a fejem, és egy pillanatig nem értem a körülöttem derengő alkonyi fényeket, a szelíd szellősusogást, a békét. A bozótban árny villan, odakapom tekintetem, és egy szívdobbanásnyi időre felismerni vélem Charlie bácsi szikár alakját. Karmaim belemélyednek a gyepbe, de aztán elmúlik a káprázat.
Visszafordulok, ám ekkor már Christian is ébren van. Idegesen keresi a veszélyt, ami megrémisztett, de nem lát semmi fenyegetőt, hát lassan lesimul sörénye. Csend van. Nyárdélután.
– Nyugi, csak rosszat álmodtam – suttogom.
Rámnéz, talán mondani akar valamit, végül csak megsimogat, aztán visszaheveredik. Megvárom, míg elalszik, de magam már nem érzek fáradságot. Hamarosan feltápászkodom.
Lassú mozdulatokkal megropogtatom izületeimet, felfrissítem vérkeringésem. Bátyám nyugodt szuszogással alszik, nincs szívem még egyszer felkelteni. Csendesen elosonok mellőle.
Átvágok a kihalt házon, ami persze nincs kiégve. Fél év telt el azóta, apáék már régen megcsináltatták! Szandált húzok, aztán kikocogok az utcára. Végül is, ha hazaköltözöm — és igen, bátor vagyok, stramm kis farkaskölyök, hazaköltözöm! —, akkor el kell hoznom a holmimat régi odúmból.
Közben kiérek az utcára. Kocsim mellett sötétkék, platós Nissan terepjáró parkol, úgy látszik bátyám nem márkahű, mindössze macsó hím, de hát ezt mindig is tudtam róla. Nem is bámészkodom sokáig, bevágódóm frissen kapott, ex-Ford típusú sportkocsimba, és nekivágok a városnak.
Tempósan vezetek, bátran cikk-cakkolok a forgalomban. A múltkori baleset alkalmából már láttam minden borzalmat, amit autóból látni lehet, nem hiszem, hogy még ebben az életben valaha félni fogok holmi snassz karamboltól. Hát repülök, ahogy az utak örök lüktetése engedi, mögöttem néha dudakoncert zeng, néha csak szimpla káromkodások.
Mire kiérek a lakótelepre, már majdnem este van. A nap cafrangos, lila felhőkbe takaródzva lapul a nyugati láthatáron, gyenge fényét csak a legmagasabb emeletek ablakai verik vissza, és hamarosan már azok sem.
A járdán parkolok, majd felkocogok az emeletre. Kulcs a helyén, gyanakvás nélkül nyitok be. És rámszakad az ég.
Egy százhúsz kilós, tar fejű pacák formájában, állapítom meg, amint odáig jutok, hogy szétnézzek. De persze előtte még bevágom a fickót a konyhába. No de sebaj, unalomra semmi ok, jön egy másik, azt tökön rúgnám, de sajnos az utolsó pillanatban védekezik, így csak a combján csattan talpam.
Hátrál fél lépést, és most végre tényleg van időm szétnézni. De csak ketten vannak, fegyvertelen hústömegek. Joel Park papájának a verőlegényei. Gondolom. Momentán csak a játékos kedélyű sportkocsitulajdonos rokonsága haragszik rám annyira, hogy ki akarjon klopfoltatni. Azt hiszem.
Ám hosszas merengésre nincs idő, a fickók elszánták magukat, hogy ma este szórakoztatni fognak.
– Most szétverünk, te kurva! – közli az egyik tényszerűen, (az, amelyikkel a konyhát töröltem fel), és kedvesen nekem jönnek. Kitáncolok közülük.
Nincs esélyük, ez világos. Ők hatalmas, mindent összeroppantó erejükért vaskos izomkötegekkel, hájjal és mindenek felett súllyal fizettek. Nehezek, lassúak, otrombák.
Az én erőm viszont... az én erőm valahol a misztikumban, a csodában, a nagy semmiben leledzik; Holdtestvér őrzi ezüst mosolyában, farkasok éjféli vonyításában feszül, nem húsban, vagy vérben. Én vadász vagyok, gyors és kegyetlen, aki ölni született, aki vágyja a kiontott vért, különösen, ha ragyogva fényes az éjszaka, holdtöltekor...
Eh, karmaim és fogaim nélkül is senkik hozzám képest! Ostoba önteltséggel támadnak rám, és újra meg újra nagyot csattan testükön öklöm, könyököm, térdem. Mivel nem akarok farkas módon harcolni, ahhoz túl sok a fény, hát aránylag sokáig tart a küzdelem, talán két-három percig is.
Aztán békésen elfekszenek a padlón. Letörlöm a homlokomról az izzadtságot, és szétnézek. Nos, kéglimben a szokottnál is kaotikusabb állapotok uralkodnak, és nem csak az iménti testgyakorlás miatt.
Nem, itt bizony módszeres dúlást folytatott ez a két vadbarom. Az ablakokat betörték, (a konyhaajtó üvege is hiányzik, de az akkor halt meg, amikor szeretett bátyám nekivágott), a matracomat felhasogatták, hogy habszivacsa most beteríti a szobát, a konyhaasztalt szétverték, a tányérjaimat a földhöz csapdosták. Tök mindegy, úgyis költözöm!
Túrok egy kicsit a szoba padlóját borító rongyok között, míg elő nem kerül kedves, Mauglis hálóingem, a pacákok ezer szerencséjére egyben. Aztán átmegyek a fürdőszobába — a kagyló összetörve, a kád pereme szintúgy —, és lekapom a feltehetőleg véletlenül épen hagyott fogasról a törölközőmet. Aranyos, bár talán kicsit giccses darab, két kölyökfarkas cibálja rajta egymást, nagyon a szívemhez nőtt.
Viszont más nemigen akadhat még itt, amire szükségem lenne, hát távozom. Kis habozással nem zárom a pacákokra az ajtót, pedig megérdemelnék! De úgyis kitörnének, hát minek fáradjak?
Ásítozva szaladok le a poshadt szagú lépcsőházban, és azon gondolkodom, hogy kajálni kéne valamit. Testmozgás után mindig megéhezem!

Odalent fejbe vág a friss, esti levegő ahogy kilépek a mocskos betonkapualjból. Az árnyak már megszürkültek, de ez a sötét csak átmeneti, a sárga neonlámpák már kezdenek ébredezni. Kocsimhoz sietnék, ám a járda menti pad mellől egy ember fekete sziluettje válik el, felém lép. Mozgásáról ismerem fel Ricardót.
– Helló! – köszöntöm kedvesen a bandavezért, és megállok, felé fordulok.
– Szia Chris! Milyen a kocsi?
– Remek! – mosolyodom el.
– Aha – motyogja, és ő feszült, ordít minden mozdulatából. – Elintézted a két látogatódat?
A világ fordul meg körülöttem! Úgy látszik, ez a kígyók napja, méghozzá a keblemen melengetett hüllőké. Kezdve reggel Lui Vanggal, aki nekem köszönheti, hogy csak egy gipszet kell hordania, és cserébe a családom után szaglászik, folytatva Christiannal, akiről ma kiderült, hogy zsaru — sőt, halott zsaru, de ebbe most ne menjünk bele —, és most Ricardo vágja a képembe, hogy tudott a rám váró verőlegényekről, de nem szólt. Halál a piszokra!
– Kösz, szétvertem a pofájukat, mint ahogy azokét is szívesen szétverném, akik nem figyelmeztetik bajba siető barátjukat! – sziszegem felé, és ökölbe szorul a kezem.
– Figyelmeztettelek. Tegnap este. Ezen felül pedig itt voltam a közelben, segíteni, ha kell, bár tudtam, hogy feleslegesen. Régóta sejtem, jól tudsz verekedni! Amúgy meg, ha nem lettél volna képes elintézni két ilyen amatőrt, akkor nem lennél alkalmas, hogy beszállj egy klassz buliba.
– Buliba? – komorulok el.
Említettem már, hogy nem kedvelem, ha megkérdezésem nélkül gondoskodnak a szórakoztatásomról?
– Aha. Nagy üzlet. Kemény emberek kellenek hozzá. Szeretném, ha beszállnál – magyarázza búgó hangon, mint egy olasz dezodorreklám.
– Értem. Tehát ezért kaptam a kocsit. Menjetek a leprába! – mordulok fel, és felé vágom a slusszkulcsot, amit rutinosan elkap. Aztán már lépnék is el mellőle, de nem hagyja. Megfogja a karom, és erősen megszorítja.
– Nem! A kocsi az ajándék volt, ez meg üzlet! – gyömöszöli vissza a kezembe a kulcsot. – Ezért pénz jár! Nem sok, de nincs is vele sok munka. És tudom, hogy le vagy égve. Benne vagy? – kérdi, és mellesleg abszolút szívdöglesztően néz rám éjfekete szemeivel. Van hozzá tehetsége, ez kétségtelen.
– Miről van szó? – kérdem, immár kissé nyugodtabban. Abban igaza van, hogy le vagyok égve, ezen az sem változtatott, hogy Christian hazajött. Ő ugyan remek társ, ha meg kell lopni, teszem azt, egy kokainmaffiát, de sanda gyanúm, hogy nem lenne türelme gondoskodni a mindennapos megélhetésünkről. Nem az a fajta!
És egyébként is, valahol, a házak rengetegén túl, a lámpák fénye mögött már felkelt a hold, minden porcikámban érzem! Vágyom a veszélyt!
– Nem veszélyes! – ábrándít ki azonnal Ricardo. – Egy ismerős pacák ma találkozóra megy. Elméletileg egyedül, épp úgy, ahogy beszélgetőpartnere is. Ám az élet kegyetlen, az emberek csalfák. Mi van, ha az a másik társaságot hoz? Ezért kellünk mi, néhány megbízható figura, aki feltűnésmentesen a közelben dekkol, és ha kitörne valami balhé, akkor közbelép. Ez az egész – fejezi be, és közben elengedi a kezem.
– Könnyed esti séta, korai ágyba bújással? – összegzem a hallottakat.
– Feltehetőleg.
– És ha balhé lesz?
– Nem féltelek! – legyint, és ezzel szóról szóra idézi bátyámat, aki a délután pont ugyanezzel nyugtatgatott.
Hogyhogy nem féltenek? Hogyhogy nem vagyok a számukra drága kincs, akit óvni kell? Miért nem bánnak velem úgy, ahogy egy gyenge, védtelen nővel bánni szoktak?
Ám persze ez tiszta sületlenség. Azért nem tartanak védtelen nőnek, mert nem vagyok az. Ilyen egyszerű. A kérdés csak az, hogy ezt ki is akarom használni, vagy nem annyira?
– Akkor sem tetszik az ötlet, hogy bajba kerülhetek – kéretem magam egy kicsit.
– Bajba? Te? Hisz egy karcolás sincs rajtad, holott a rádküldött két pacák ijesztően nagydarab volt!
– Nem, azok a fickók megnyugtatóan fegyvertelenek voltak. Áll ez erre a bulira is? – kérdem.
Ricardo hátra lép, vállat von.
– Oké, ha nem akarod, nem akarod!
És zsebre vágja a kezét, majd tüntetően elnéz a fejem felett. Dühösen felmordulok. Miért ne akarnám?
– Mikor lesz a buli?
– Ma. Most.
– Oké – biccentek, és kocsimhoz lépek, Ricardo félreérti mozdulatomat.
– Elviszlek – ajánlja fel azonnal.
Behajolok a kocsiba, combom nekisimul a váz oldalán futó sárkánylángnak, tökéletesen érzem forró melegét. Kísérteties ez az éjszaka, pedig még el sem kezdődött! De nem kell mindenütt csodát látni, világos, hogy csak a napon melegedett fel a fém, a délután folyamán. Mindegy. Az ülés alá gyömöszölöm a lakásból kimentett kincseimet, aztán megfordulok, rámosolygok Ricardóra.
– Akkor rajta!
És valóban. Pár perc múlva már az olaszos srác motorjáról szemlélhetem az aludni térő várost. Tempósan repesztünk valamerre, házak közötti járdákon, a park ösvényein rövidítve az utat. Holdtestvér, a csalfa, vigyorogva követi száguldásunk.
Pedig már nehézkesebb, mint pár napja volt, már nem olyan kis filigrán kifli! Hamarosan felére telik, majd tovább dagad, míg végül teljes arcát megmutatja a világnak, és akkor már nehéz lesz ellenállni hívó szavának...
De most? Most honnan volt ereje belecsábítani ebbe a mulatságba? Vagy nem is ő tehet róla, magam keresem a veszélyt, és csak rákenem a felelősséget? Végül is mindegy, hisz Ricardo megmondta, abszolút nyugis este vár ránk, épp csak a biztonság miatt kell ott lennünk. Hát, úgy legyen!
Hamar megérkezünk egy kopott házak közötti térre, és itt már várnak ránk. A késelős Rob, a nagydarab Csacsa, meg többiek. Az általában velük járó hölgykoszorú sehol, én vagyok az egyetlen lány közöttük. Tehát csak valami veszélyesebb balhé vár ránk!
Ennek ellenére kitörő örömmel fogadnak, de a kölcsönös üdvözlések után megfagy a hangulat, láthatóan idegesek. Rám is gyorsan átragad a feszültség, kicsit félrevonulok tőlük, a falat támasztva bámészkodom.
Kis várakozás után kocsi gördül az amúgy kihalt térre, középmenő Merci. Türelmes lassúsággal araszol közelebb, ahogy látom, ketten ülnek benne. Az autó megáll, Ricardo szokott, laza járásával odaslattyog, lehajol a közben lehúzódó ablakhoz. Füleim önkéntelenül is meghegyesednek, de semmit sem tudok elcsípni a beszélgetésből, mindössze Ricardo ismert hangszínét sikerül elkülönítenem a Mercis pasas dörmögésétől. A tárgyalás nem sokáig tart, a kocsi hamarosan elhúz, Ricardo visszajön hozzánk.
– Gyerünk! – adja ki a parancsot, mire lovagjai motorra kapnak, és nekivágunk az éjszakának.
Én ismételten a főnök mögött ülök a vasparipán. A központ felé tartunk, és hamarosan kiderül, úticélunk az egyik öreg park, ami még elkerülte, hogy bevásárlóközpontot, vagy irodaházat emeljenek a helyén. A srácok szétszóródnak, gyorsan elvesztem őket, majd egy pad mellett Ricardo is megáll.
Lassan lekászálódom a nyeregből, szétnézek. Porszagú, fülledt este van, a benzingőzben meggyötört fák kókadtan bólogatnak a lanyha szellőben.
– Ott lesz a találkozó! – suttogja Ricardo idegesen, és a pad mögötti bozótra mutat. Odalépek, és kileselkedem a lombok közül.
Kihalt parkoló látványa fogad, egyelőre egy fekete macska uralja a terepet. És bár halk vagyok, de a szél neki kedvez, észrevesz. Összerezzen, felvillantja fogait, miközben háta púposra görbül, de persze nem őrült, és a kis bemutató után seperc alatt elkotródik, mögötte csak a nappali forróságot visszaverő aszfalt marad.
– Egy bő óra múlva kezdődik a mulatság. Dekkolj itt, aztán majd utána felszedlek! – fejezi be eligazításomat Ricardo, majd csendesen elhúz. Már amennyiben ezer köbcenti felett csendességről beszélhetünk egy Kawasaki esetében.
Egy bő óra? Körbesétálok, de semmi érdekest nem lelek. A szél össze-vissza jár, így hamarosan majdnem mindenkiről tudom, hogy hol lapul. A gyengén szálló illatok arra engednek következtetni, hogy aránylag messze vannak, de hát nagy a parkoló is.
Rövidke terepszemlém után leheveredem a padra, és alvást mímelek. Ez megnyugtat. Az idő lassan mászik, és bár igyekszem olyan laza lenni, amennyire csak tudok, de holmi halvány feszültség hamarosan befészkeli magát a gerincembe.
Amikor úgy érzem, letelt az idő, felkászálódom a padról. Pár könnyed lépéssel befurakszom a bozótba és meglapulok. Még minden csendes, de nem hiszek a csalfa éjszakának, néha csukott szemmel felemelem a fejem, körbeszimatolok. És megnyílik előttem a sötétség.
Érzem a növények tövében lapuló állatkákat, gyíkokat, meg apró kis rágcsálókat, hallom egy eltévedt sündisznó motozását, a levegőben csapongó denevérek szárnysusogását. Még minden békés. Még.
Aztán az egészet széttöri egy, a sétányon csörtető ember által csapott zaj. A fickó szentségtörően hangos, ahogy a kavicsok csikorognak a cipője alatt, ahogy ruhája zizeg, lélegzete fújtat. Kilesek, és hamarosan észreveszem a pacákot. Alacsony, de kigyúrt fickó, bőrszerkót visel, és cigarettabűz öleli körül.
A padnál áll meg, körbenéz, majd köp, és megtörli a homlokát. Feltehetőleg az ellen embere. Vajon hányan lehetnek, és vajon hányat vettek észre a srácok közül? És vajon mennyire veszik komolyan magukat?
Nos, azonnal kiderül, hogy nagyon. A pasas pisztolyt vesz elő a zsebéből, és macsós mozdulatokkal ellenőrzi. A gerincemben érzem a fém sziszegését, ahogy matat vele. Ám egyenlőre nem szándékozik használni, visszateszi a zsebébe, majd nehézkes sóhajjal belenyomul a bozótba. Eggyé válok a szikkadt fűcsomókkal.
A pasas közvetlenül felettem áll, és kicsit előre dől, hogy kilásson a parkolóra. Rövid ideig lesekszik, közben egy felzavart pókocska a vállára ereszkedik. Ám a pasas vak, nem veszi észre. Vagy nagyon leköti a kinti semmi bámulása. És milyen iszonyúan büdös!
Aztán csak visszább vonul. Kotorászik a zsebeiben, majd öngyújtót vesz elő, meg cigit. Nem akarok hinni a szememnek, de ő komolyan gondolja, hogy rá fog gyújtani! Oly hirtelen vágódik fel a kis sárga láng, hogy összerezzenek. A pasas ugyan takarja a fényt, és aztán az égő cigi parazsát is, no de hát akkor is rém feltűnő. Nem vadász ez, csak egy szerencsétlen pancser!
Magam részéről beletörődöm, hogy vele együtt kell végigdekkolnom a találkozót. Hát visszafordulok a parkoló felé, és tovább fülelek. Jóval azelőtt, hogy meglátnám, észreveszem a közeledő Mercit.
Óvatos, vadat cserkésző ragadozókra jellemző lassúsággal oson be a parkolóba, majd megáll, és vár. Társa, sötétzöld Volvo, a másik irányból érkezik, és a Mercitől tisztes távolságban parkol le.
Majd ajtók nyílnak, és a két kocsiból két sötét öltönyös fazon vág neki az éjszakának, hogy találkozzanak. Nem érdekelnek igazán, hamarosan visszafordítom a figyelmemet a vállam felett lesekedő pasasra. Az illető már eldobta és eltaposta a cigarettát, most a szagok alapján rohamosan izzad, és feltehetőleg a fegyvert markolássza a zsebében. Ha előveszi, le fogom ütni, döntök, és ez jobb kedvre hangol.
Ám erre sajnos nem kerül sor, mert ismét felcsikordul a kavics, és újabb versenyző érkezik. Nem az izzadós pacák haverja, mert a fazon sietve beguggol a pad mögé. De akkor kinek dolgozhat? Odakint csak két fél tárgyal, vagy nem?
Mindegy, akármi is a magyarázat, az tény, hogy a másik pasas itt van. Már látom is, aránylag fiatal fickó lehet, arcát teljes terjedelmében szőr borítja, valami a borosta és a szakáll között. Amúgy vászonnadrágot, meg inget hord, plusz kezeiben nyálkásodik egy fényképezőgép. Érdekes!
Ám mielőtt eldönteném, hogy mihez kezdjek vele, a bőrszerkós pasas cselekvésre szánja el magát. Előugrik a pad mögül, körülbelül olyan kecsesen, mint egy lábát tört víziló, és elkapja a félszakállas karját.
– Mit keresel itt, hapsikám? – kérdi sziszegve. A megtámadott aránylag jól viseli az atrocitást, bár kicsit elsápad.
– Kérem ne bántson! – könyörög. – Vigye minden pénzem, a gépet is akár, de ne bántson!
Hangjában reszket a félelem, ami módfelett hízeleg támadójának. Ám én jól érzem, hogy a szagába nem vegyül új árnyalat, pedig a rettegés mindig kiérződik az emberi illatból. A fickó játszana?
Ám a bőrszerkós pasas beveszi a mesét.
– Adod, de mennyire! – hörren fel, és kicsavarja áldozata kezéből a gépet.
Közben ad neki még egy pofont is, hogy a félszakállas elterül, és ha már kézre esik, akkor bele is rúg. A földre került pasas jól viseli a gyűrődést, odébb gördül, majd talpra pattan, és már fut is. Gyakorlott szimat lehet! Gyakorlott? Hm...
Közben a bőrszerkós pasas elégedetten törölgeti a homlokát, és majdnem kicsattan a büszkeségtől, hogy megfutamította a pasast. Kis túlzással úgy döntök, hogy immár nagyon útjában áll cselekvésemnek. Ez legalábbis elégséges indok a megverésére, hát kígyó mód mögé osonok.
Nem vesz észre, csak akkor fordulna meg, amikor már felegyenesedtem mögötte, de akkor már késő. Lecsapom, mint vak a poharat. Beleszédül karjaimba, én meg óvatosan nekitámasztom a padnak. Nem pocséklom az időt a kizsebelésére, mindössze a földre hullott fotómasinát kapom fel, és már futok is és a félszakállas után, bár egyelőre még terv nélkül. Nem tudom, mi lenne a helyes, ha én is megverném, vagy ha inkább elégtételt adnék neki az őt ért atrocitás miatt. De jó lenne akárcsak haloványan sejteni is, hogy mi történik körülöttem!
Ám ez hiú ábránd, hát fejtörés helyett maradok annál, amihez értek. Azaz futok a zsákmány után. A pasas csikorgó léptei vezetnek, majd a szél jóvoltából már illatát is érzem. Elhagyjuk a parkot, és már befordul az első sarkon, amikor meglátom. Ő is észrevesz, és szaporábbra veszi lépteit, ám utána kiáltok.
– Uram! Ezt elhagyta! – és magasra emelem a fényképezőgépet.
Ez meglepetésként érheti, női hangom meg megnyugtatja, így megáll, megfordul. És én már döntöttem; egyelőre maradok Ricardo érdekeinek védelmezője, elvégre róla legalább tudom, hogy nem olyan nagyon nagy gazember.
Hát lihegve odakocogok a félszakállashoz, és átnyújtom a gépet. Gyanakvás nélkül veszi át, és amíg ez leköti fél kezét, addig könnyen letámadom. Alkaromat nekivetem a torkának, és nekiszorítom a málladozó vakolatú falhoz, másik kezem lefogja a karját.
– Ide a filmet! – sziszegem.
A fényképezőgép koppanva hull a földre, és most megérzem a fickó félelem-szagát.
– Tessék? – kérdi idegesen suttogva. Mélybarna szemeiben megdöbbenés tükröződik, szinte megszánom.
– A filmet, ami a gépben volt! – parancsolok rá azért határozottan, és egy kicsit jobban nekinyomom a falnak. Nem kell sokat magyarázkodnom, ért engem.
– Mennyit adjak, hogy elengedjen?
Hujjé, imhol az első alkalom, hogy meg akarnak vesztegetni! A helyzet jobb kedvre hangol, mert mit tagadjam, amúgy nem sok élvezetet lelek egy védtelen férfi brutalizálásában.
– Bocs, de meggyőződésből dolgozom – válaszolom sajnálkozó mosoly kíséretében, ami annyira meglepi, hogy nem is próbálkozik tovább. Lassú mozdulattal a zsebébe nyúl, és elővesz egy fekete dobozkát, tekintetünk egy pillanatra összekapcsolódik.
Aztán zavartan pislant kettőt, és félre néz. Hisz ki lenne képes állni az én szemem látását, ha Holdtestvér ragyogásának visszfénye csillog a mélyén? Talán csak egy mélykék tekintetű, elszánt lelkű férfi, villan fel bennem hirtelen, de elhessentem a gondolatot. Nem ide való.
Egy pillanatra végtelen fáradtság vesz rajtam erőt, aztán zavartalanul folytatom, amit elkezdtem. Átveszem a fickótól a filmet, majd hátra lépek.
– Viszlát! – intek neki, és megvárom, míg elhátrál a legközelebbi sarokig, ahol eltűnik.
Elcsesztem, vagy nem? Felnézek a csillagtalan égre, de Holdtestvér sehol, azaz nincs kitől tanácsot kérnem. Ám mindegy, már túl vagyok rajta!
Ilyesmiken elmélkedve slattyogok vissza. Eredeti leshelyemet elkerülöm, nincs kedvem még akár egy pillantást is vetni a bőrszerkós pancserre, inkább körbejárom nagy ívben a parkolót, a Ricardót rejtő bozótosig. Közben ímmel-ámmal bujkálok is, elvégre vagy féltucat különböző hovatartozású őrszem mellett visz az utam. Elégedettséggel tölt el, hogy egyik sem vesz észre.
Ricardo tápos motorja mellett dekkol, és idegesen rágcsálja a körmeit, amikor rátörök. Illetve, odaosonok mögé.
– Hé! – suttogom halkan. Mint a villám, úgy pördül meg, de nem üt le.
– A frászt hozod rám! Mit császkálsz el a helyedről? – sziszegi idegesen.
– Á, ott nyugi van. Jött egy ismeretlen pasas, de leütöttem, azóta csend és béke – suttogom, és nem teszek említést a fotósról.
– Oké. Most már úgy látszik, megúsztuk. Bár tele van a park idegen bozótharcosokkal – felel, és belekémlel a sötétbe.
– Szerintem ők sem akarnak balhét – vonok vállat, és mintha engem igazolna, két ajtócsapódás hallatszik a távolból, majd felmorran két motor. A találkozó véget ért. Ricardo még kivár, amíg a kocsik elhajtanak, aztán feláll, megmozgatja a lábait.
– No, menjünk – legyint, amikor hirtelen kiáltás harsan, nem is messze. Ricardo megdermed, a beálló csendben jól hallatszik egy lövés, majd újabb kiáltások.
– A fenébe! – káromkodik az olaszos külsejű és temperamentumú srác, és már rúgja is be a motorját.
Röptiben szállok fel a masinára, mert ugyanabból a mozdulatból már ki is lő. Bozóton száguldunk át, padok és szemeteskukák suhannak el mellettünk. Most már nagy a lárma, máshonnan is motorbőgés hallatszik, úgy látszik, jönnek a többiek is.
Hamarosan elérjük a balhé középpontját. A többitől semmiben sem különböző, sárga füvű kis tisztáson a szőkés Steve verekszik három idegen fazonnal. Illetve, ez eufemizmus volt a javából, arról van szó, hogy hárman verik szegény fiút, de nagyon, és a földön is hever egy eszméletlen — lelőtt? — test.
Ricardo lassítás nélkül száguld át a harcmezőn, szétrebbenti a pacákokat. Én a megfelelő pillanatban levetődöm motorjáról, és sikktelenül landolok az egyik verőlegény pofáján. Lecsapom, és már talpon is vagyok.
– Idejében! – lihegi Steve, és megtörli az arcát. Futó pillantást vetek felé, bal karja bénán lóg, nyaka véres.
– Ki lőtt? – kérdem, de közben elfordulok tőle.
Hisz dehogy van vége! A tisztás szélén ekkor tűnik fel két újabb pacák, és a Ricardo által letaroltak is kezdenek felkászálódni!
– Ők. Rám. De saját haverjukat találták el! – magyarázza Steve, aztán ütéseket hallok felőle.
Nem foglalkozhatom vele, van saját bajom, az egyik pacák engem akar, és láthatóan halva. Nekimegyek. Térden rúgom, ő gyomron vág. Én bírom jobban a strapát, ő megszédül, nekem kutya bajom. Kap két ütést, aztán már neki is mindegy. Közben egyre újabb fickók tűnnek fel, sokan vannak ezek nagyon, és hiába jön még pár motoros srác, a küzdelem meglehetősen egyenlőtlennek tűnik. Túlerőben az ellen, le kéne lépni!
Ám nincs rá időm. Eszméletét vesztett ellenfelem helyett kapok újat. Pofán csapom, hogy elterül, közben valaki kurta vasbottal leveri a vesém. Fájdalmamban összegörnyedek, erre egy másik arcon rúg. Elkapom a lábát, és nagyon csavarok rajta, könnyeim fátylán át látom, hogy összeesik. Jajgatása belevész a mellettem elsuhanó motor dübörgésébe.
– Gyere Chris! – kiáltja Ricardo, de mikor felé lépnék, valaki vállon ragad, és tarkón vág.
Összecsukom, talán el is vesztem az eszméletemet pár pillanatra. Arra térek magamhoz, hogy valaki a hajamnál fogva tartja a fejem, és módszeresen pofoz. A fájdalom megőrjít, erőt merítek belőle, és mellkason vágom az ipsét, hogy hallhatóan beszakadnak a bordái. Felállok, körülöttem már majdnem vége a bulinak, csak páran vannak talpon, egyik sem közülünk való. Pár tétova lépés teszek a legközelebbi bokor irányába, menekülni, ordítja bennem a józan ész, de ekkor valaki hátulról a lábszáramra vág egy bottal.
Térdre csuklom, és elszakad bennem valami. Felvetem a fejem, és ordítok egy iszonyatosat. Nem is próbálom titkolni, hogy nem emberi torokból. Kiáltásom visszhangot vet, Holdtestvér mosolya átvillan a felhők mögül. "Harcolj!" suttogja, "Én adtam neked az erőt, hát harcolj, és győzz, farkaskölyök!" bíztat, és nem hiába. Magasra lángol bennem a gyilkos düh, ölni akarok! Még látom, hogy egy pillanatra mindenki megdermed körülöttem, aztán elborul az elmém.
Törött lábszárcsontjaim ellenére talpra pattanok, majd megragadom a mögöttem álló pasast, aki az imént ütött, fejem fölé emelem, aztán hozzávágom egyik társához. Az megtántorodik, de mielőtt elesne, már mellette vagyok, és egyetlen ütéssel összetöröm az állát, az orrát. Mögülem valaki rám lő, közvetlen közelről. A golyók felhasítják a hátam, de hiába, a fájdalom már nem fog vissza, csak őrjöngésem szítja tovább. Felé fordulok, és alulról felfelé sújtva feltépem a hasát. Sikoltva terül el, de még földet sem ér, amikor én már új ellenfelet keresek magamnak.
Ám hiába, már menekülnek. A legközelebbi után ugrom, mellső mancsommal végighasítom a combját, hogy karmom megcsikordul a csontján, majd már lendülök is tovább. Valaki felbukik előttem, szemében őrült félelemmel felém vág, de loncsos bundám felfogja az ütés nagyját. A fickó torka felé kapok a fogammal, és egyetlen, gyors harapással feltépem a nyakát. Aztán tovább!
Körülölel a vérszag, félemberi, farkasfejű alakomra Holdtestvér terít ezüst köpenyt. És ölök, ahogy a dobhártyám mögött monoton lüktető nyomás parancsolja.

Jóval éjfél után térek magamhoz, egy mocskos, sötét sikátorban. Térdem remeg, hát nekivetem a hátam a mellettem rozsdálló szemeteskonténernek. Lassan lecsúszom a földre, nehezen veszem a levegőt, és minden porcikám fáj.
Úristen, mit tettem már megint! De nem merem végiggondolni.
Várok, míg testem reszketése elmúlik, aztán lassú, nehéz mozdulatokkal feltápászkodom. Tántorgó léptekkel indulok valamerre. Fogalmam sincs róla, hogy hol lehetek. Elérem az utcácska végét, szerencsére nem valami forgalmas útra nyílik. Szakadt ruhámban, alvadt vérrel loncsos hajammal nagy feltűnést keltenék, még ilyen hajnali órában is!
A következő mellékutcába befordulok, és egy ideig még találomra választom, hogy a következő sarkon merre menjek. Majd tétova lépéseim hamarosan határozottabbá válnak, már tudom, hogy hol járok, és nem is olyan messze kocsimtól. A fájdalom is elül testemben, a fáradtság pedig elnyomja a lelkiismeretemet.
Betonházak tövében osonva, a rejtőzködésre alkalmas árnyakat kihasználva jutok el végül lakásomig, ami előtt autóm parkol. Fáradtan támaszkodom oldalának, miközben önkéntelenül is felmérem, hogy esett-e benne valami kár. De nem, épen megvan. Kicsit habozok, aztán mielőtt beszállnék, letöröm a külső visszapillantó tükröt, és bevágom a kocsi hátuljába. Most nincs bátorságom belenézni!
Behuppanok a volán mögé, és a belső tükröt is megfordítom, aztán lassan indítok. Óvatosan lefarolok a járdáról, és elindulok hazafelé. Feltűnésmentesen vezetek, sehol sem lépve át a megengedett sebességhatárt. A táblák javallta tanácsokat is betartom, továbbá több, mint figyelmes vagyok azokkal a kevesekkel, akik ilyenkor még közlekednek. Mintha számítana, hogy most már vigyázok a körülöttem létezőkre. Nagyon késő bánat!
Fiatalokkal megrakott kocsi gördül el mellettem az egyik lámpánál. Rám nevetnek, megszórnak megjegyzéseikkel, és megállás nélkül hajtanak át a piroson. Lesütöm a szemem, nem akarok rájuk nézni. Szégyenlem magam, mintha valami stigma lenne rám ütve. Nem tartozom közéjük. És soha nem is tartozhatok. Másnak születtem, és az ő érdekükben remélem, hogy ezt soha sem fogják megtudni.
Amint a lámpa zöldre vált, megyek tovább. Csendesen parkolok a házunk előtt, a konyhaablakban fel-felvillanó szürkéskék fények arra utalnak, hogy bátyám tévézik. Kikászálódom a kocsiból, előkotrom az ülés alól a régi otthonomból elhozott holmimat, aztán nagyot sóhajtva bemegyek.
Christian nem néz rám, teljes figyelmét leköti valami reklámféle. Megállok a nappali ajtajában, és egyik lábamról a másikra helyezem a testsúlyt. Aztán halkan megköszörülöm a torkom. Bátyám csatornát vált, de szerencsére a felvillanó időjárás jelentéstől már el tud szakadni.
– Hol csavarogtál? – kérdi halkan, és szomorkásan rám néz. Orrcimpái kitágulnak, ahogy beleszimatol az engem körüllengő vérszagba.
– Csak a holmimat hoztam el... – motyogom szégyenkezve, és bizonyítékképpen felmutatom törölközőmet, meg a Mauglis pólóm. Christian nem reagál, csak még egyszer végigmér. Véres, szakadozott ruhámon jól kivehető egy golyó ütötte lyuk, meg késszúrások és vágások is. Nem kell nagy fantázia ahhoz, hogy bátyám kitalálja, mit csináltam.
– Charlie bácsi most nagyon megtépne – jelenti be végül, és visszafordul a tévé elé. A csinos bemondónő éppen negédes mosollyal nyugtatgatja a tisztelt nagyérdeműt, hogy egy ideig még marad a gutaütötte meleg, de a hétvégére jön egy hidegfront, és nagy viharok várhatók. Tessék kihasználni az elkövetkező napokat, akik strandolni vágynak, azok most tegyék!
– Azt hittem, a mai estét együtt töltjük – szólal meg nagy sokára bátyám. – Mondjuk, kimegyünk valamelyik tóra, némi hideg élelemmel, és hajnalig haza sem jövünk. De amikor felébredtem, már nem voltál sehol. Hát leültem a tévé elé, és egyre idegesebben vártalak vissza!
– Délben még azt mondtad, hogy engem nem féltesz – idézem fel csendesen.
– Nem téged féltettelek! – csap a fotel karfájára, aztán dühösen kikapcsolja a tévét, majd felpattan, és kisiet a teraszra.
Utána nézek, ahogy vállas alakját elnyeli a sötét, aztán nagyot sóhajtok, és felvánszorgok az emeletre. A ruháimat ledobálom a szobámban, és belépek a fürdőszobánkba. Egy pillantást vetek a helyiség másik oldalán lévő ajtóra. Az bátyám szobájába visz, mi ketten osztozunk a helyiségen, anyáéknak van másik, a folyosó másik oldalán, a hálójuk mellett.
Odalépek a csaphoz, és megengedem a vizet. Tétován felnézek, a tükörből egy fenevad néz vissza. Szélesre tátja farkaspofáját, és őrjöngve üvölt. Nem hallom hangját, és nem is félek tőle. Ő az üveg másik oldalán van. De fáj látnom, hogy mit tart rólam a tükör, hát megfogom, és a fal felé fordítom.
Aztán lassú mozdulatokkal elkezdek tisztálkodni.

No igen, a tükör, és nem csak ami a fürdőszobánkban van, de minden fénylő felület, ami képes játszani a képekkel...
Elsőnek akkor hallottam róla, amikor vezetni tanultunk bátyámmal. Persze teljesen illegálisan. Charlie bácsi szerzett egy leselejtezett katonai dzsipet, kifejezetten azért, hogy mi tanulhassunk, kivitt minket az ember nem járta, poros, hegyi földutakra, aztán átadta a kormányt. Ennyi volt az egész.
Jó kis kocsi volt, bár a kezdetek kezdetén még igazán ki kellett húznom magamat, hogy jól kilássak. Mellettem az öreg ült, és nem szólt bele, mit szerencsétlenkedem. A szűk hátsó ülésen bátyám virgonckodott. Ő bezzeg gyakran előrehajolva, éles szemmel kritizálta minden mozdulatomat.
Aztán Charlie bácsi megálljt intett, jelezve, az én szakaszom véget ért.
– No, add át! – csapott le rám rögtön türelmetlen bátyám. – Eleget bénáztál, most én jövök!
– Nyugi már! – motyogtam, miközben átmásztam a hátsó ülésre. – Jobban ment volna, ha van tükör!
Méltatlankodásomat tulajdonképpen senkinek sem szántam, de Charlie bácsi meghallotta.
– Az én kocsijaimon sosem volt tükör, és nektek is ajánlom, hogy tanuljatok meg nélküle vezetni! – szólt közbe.
Bátyám addigra már elöl ült, épp indított, és ez nagyon lekötötte. Elengedte az öreg megjegyzését a füle mellett. De én, akire hosszú, unalmas rázkódás várt, míg Christian kitombolja magát, örömmel fogadtam minden beszédtémát.
– Miért? Az én kocsimon lesz tükör. Szabály van rá, ha jól tudom!
– Szabály, az van – bólintott Charlie bácsi, de nem nézett rám, fél szemmel az utat figyelte, fél szemmel meg bátyámat. – De veszélyes móka csak úgy kiszolgáltatni magadat a fény játékának!
– Ugyan, miért lenne az? Mi veszélyes lehet egy tükörben?
– Semmi, csak amit benne látsz – vont vállat az öreg, és ez éppen elég volt, hogy felkeltse a kíváncsiságomat.
– Magyarázd meg! – követeltem, és megráncigáltam a haját. Szórakozott mozdulattal félresöpört, de eleget tett kérésemnek.
– Nézd, neked, nekünk, jó a szemünk. Emberi szem. Sokkal többet lát, mint egy farkasszem. Látja a színeket, a formákat, a teret. Jóval többet mesélhet neked a külvilágról, mint az orrod, vagy a füled, pedig azok épp oly élesek, mintha farkas lennél. De a szemed a legjobb érzékszerved, hát az agyad leginkább a látvány adta információra támaszkodik. És épp ezért a képek tudják a leginkább becsapni. A tükör, illetve minden fényvisszaverő felület pedig ura a képeknek. Úgy játszik a fénnyel, ahogy kedve szottyan. És épp ezért könnyen megtéveszt, becsap! Én nem szeretem a tükröket! Néha határozottan félek tőlük, pedig igazából nem árthatnak! – fejezte be elmerengve, aztán egy kicsit előrehajolt, és félrehúzta a kormányt.
Így is éppen hogy csak elkerültük, hogy belezúgjunk az árokba. Elgondolkodtam a hallottakon, olyannyira, hogy még azt is kihagytam, hogy megszóljam bátyámat a vezetési hiba miatt.
– De hát az emberek is a szemüket használják, ők miért nem félik a tükröket? – kérdeztem.
– Nem félik, de ők is különleges erőt tulajdonítanak neki! Például, azt tartják, hogy a vámpírok nem látszódnak a tükörben, meg sok mesében szó esik mindenféle messzelátó, meg beszélő varázstükrökről.
– Ez csak legenda! Vámpírok nincsenek is!
– Ezt pont te mondod? – nézett rám Charlie bácsi, és felvillantotta farkasfogait. Nem fenyegetőleg, csak célzásként. Azonnal értettem belőle, és elszégyelltem magamat. Hogyan is merhetek én kételkedni bármi természetfelettiben?
Ám azt egy pillanatig sem hittem, hogy én valaha félni fogok a tükröktől. És nem is volt rá okom, egészen addig az átkozott, átkozott éjszakáig...

(csütörtök reggel)

Hidegről és halálról álmodom, de a részletek elrebbennek, mikor ébredezni kezdek. Álmosan nyújtózkodom, és háborítatlanul élvezem puha ágyikómat, meg az ablakon beözönlő napfényt. Aztán már csak megszokásból megfordulok, és egy pillantást vetek az órára. Számlapját valami nekitámasztott cetli fedi, így nem látom az időt. Ásítva felülök, és elveszem a papírlapot. Már dél lenne?
Aztán felébredek annyira, hogy észrevegyem, a cetlin írás vagyon. Kibetűzöm a macskakaparást.
"Délután jövök, addig is vigyázz magadra, kicsi Chris! Szeretlek."
Megszaglászom, és bátyám megszokott illata mosolyt csal ajkamra. Lerakom a lapot, aztán kicsattogok a fürdőszobába. Első pillantásom a tükörre esik; még mindig a falnak van támasztva. Megfogom, és visszafordítom. Saját magamat láthatom benne, frissen és üdén.
Ám nem elégszem meg ennyivel. Két kézzel rátámaszkodom a mosdókagylóra, és mélyen a tükörre meredve szuggerálom látványt, elő akarom idézni a tegnapi képet. Szembe kell tudnom nézni vele!
De a szörnypofa nem jön elő, csak valami halovány telihold, meg esetleg pár futó farkas, hideg hómezőkön. Aztán nagyot sóhajtok, és erre felolvad a kép. Tehát minden szempontból magam vagyok.
Gyorsan és alaposan megmosakszom, és miközben az arcomat szappanozom, szigorú fogadalmat teszek; ez a nap a józan ész és a méla unalom nevében fog eltelni! Ennek kapcsán még szárítkozás közben átmegyek bátyám szobájába, aztán magamra csavarom a törölközőt, és bemászom az ágya alá. Itt mozog egy parketta, és régebben mindig itt tartotta a dugi pénzét. Most sem csalatkozom, a maroknyi üregben pár bankó lapul. Egyiket elveszem, aztán visszatérek a szobámba.
Itt sajnos vissza kell emlékeznem néhány pillanat erejéig a tegnapra, mivel még mindig az ágyam előtt hever szakadozott, véres ruhám. Lekucorodom mellé, és előkeresem a filmet, amit tegnap vettem el attól a fotós figurától. Közben a kezembe akad Lui Vang névjegye is. Hosszú volt a tegnapi nap!
Rövid habozás után úgy döntök, hogy nem dobom ki a firkász címét, így feltápászkodom, és belököm a kártyát asztalom fiókjába. Utána felnyalábolom a ruhák roncsait, és kivágom az egészet a fürdőszobai szemetesbe.
Mindezen takarítás jellegű munkák után felöltözöm, nagyméretű pólót és laza sortot veszek, majd előkotrom övtáskámat, és belerejtem a filmet, meg a bankjegyet. Aztán lecsattogok a földszintre.
Itt sincs senki, állapítom meg, ahogy körbenézek a nappaliban. Átvonulok a konyhába, és szemrevételezem a hűtőt. Bátyám tegnapi bevásárlásának köszönhetően barátságos látvány tárul a szemem elé. Kis hezitálás után döntök reggelim mibenlétéről.
Vágok magamnak egy vastag szelet sonkát, bőségesen megkenem zsírral, aztán ráborítok egy fél pohár tejfölt. Másik kezembe egy literes tejesdobozt kapok, hüvelykujjam karmával lyukat ütök belé, és e módon felszerelkezve nekidőlök a konyhaablak párkányának.
Étkezés közben szemlélődöm, de az utca, a tegnapihoz hasonló módon üres és csendes. Bátyám Nissanja sehol, nyilván azzal ment el. Reggelimet majszolgatva bámészkodom tovább, de nem történik semmi. Álmos idő van odakint, forró, nyári nap!
Aztán kinyílik a szemközti ház ajtaja, és kipattog egy piros pöttyös labda. Közvetlen utána megjelenik a két kissrác is. Az idősebbik, talán tíz éves lehet, felkapja a labdát, még visszaint, és elindulnak az utca végén álló játszótér felé, de gyorsan irányt módosítanak, ahogy észreveszik a kocsimat.
Magam sietve lenyelem, ami még a kajámból maradt, aztán kinyitom az ablakot.
– Sziasztok srácok! – köszönök ki nevetve. Meghökkenten fordulnak felém, aztán felderül az arcuk.
– Szia kicsi Chris! – köszön a nagyobb kimérten. A kisebb, hat és hét között, látványosabban lelkesedik.
– Szia! Már azt hittük, sose jössz vissza! – mondja, és lélegzetvétel nélkül folytatja. – Ez a te kocsid?
– Aha – válaszolok, aztán felülök a párkányra, majd kihuppanok a kertbe. Mezítlábas talpamat kellemesen csiklandozza a langyos anyaföld, ahogy átvágok a kerítésig, amin egy mozdulattal átlendülök.
– Na látod, hogy még nem nőtt fel! – értékeli a kisebb mutatványomat bátyja felé fordulva. – A felnőttek nem szoktak kerítéseken átmászkálni! Anyu megmondta!
– Jó, de nem lehet gyerek! Nagyon öreg. Elmúlt húsz éves is! – magyarázza komolyan az idősebb, mintha ott sem lennék. Türelmesen megvárom, míg eldöntik a kérdést.
Nem kis megkönnyebbülésemre végül "nagyfiú" besorolást kapok, amit bizonyos tekintetben még hízelgőnek is tekinthetek. Mindezek után természetesen lovagiasan felajánlom, hogy elviszem őket egy körre a kocsimon.
Lelkesen másznak be a hátsó ülésre, magam mérsékeltebb tempóban követem őket. Elhelyezkedem a volán mögött, aztán gondosan és látványosan becsatolom a biztonsági övet. Körbenézek, megigazítom a visszapillantó tükröt — már a belsőt, a külsőt, ugye, elhamarkodottságomban letörtem —, és végül óvatosan indítok.
A srácok élvezik a száguldást, pedig nem megyek gyorsan. A kereszteződésekben meg kifejezetten csigatempóra váltok, és csak alapos körbenézés után vágok át rajtuk. De a nyitott, széljárta kocsiban többnek érződik a sebesség.
Az idősebb közben mindenféle műszaki adatokról faggat, szó esik lóerőkről és űrtartalomról. Ő módfelett magabiztos a témában, én meg nem akarok lemaradni mögötte, hát hantázok valamit, és amikor nagyon sarokba szorít, még konkrét adatokat is hajlandó vagyok mondani. Közben csendesen imádkozom, hogy kegyes hazugságaim ne okozzanak később galibát.
A kisebb srácot más problémák érdeklik.
– A sárkány tud repülni? – int a motorházon díszlő képre.
– Nem – válaszolom határozottan.
– De hát van szárnya!
– Igen, de... de még kicsi. Majd ha megnő.
– De ugye nem eteted spenóttal, hogy nagy legyen? Szerintem a fagyitól is meg lehet nőni, bár anyu ezt nem hiszi! – magyarázza.
Értem a célzást. Hát megnyugtatom, hogy sárkánynak sosem adnék spenótot, mert azt én sem kedvelem, majd megállunk egy büfé előtt, és veszek három csokis jégkrémet. A kocsinak dőlve fogyasztjuk el, ők lelkesednek érte, én nem annyira. Felfordul tőle a gyomrom, sose bírtam jól az édességet. De legalább példát mutatok, hogy hogyan kell lassan enni a fagyit, megelőzendő a torokgyulladást. Aztán hazafuvarozom őket.
– Majd nézd meg a kiscicáinkat! – invitál a kisebb, amikor megállunk, és kikászálódnak.
– Igen, három kiscicánk van! Egy mamacica hozta őket, és a kert végében csinált nekik fészket. Anyu ki akarta dobni őket, de aztán maradhattak! Gyere, nézd meg őket!
Kiscicák.
Nos, utálom a macskákat. Büdös, agresszív dögök! Bár igaz, velem szemben minden állat agresszív, és nem is ok nélkül, hát lehet, hogy a macskáknak is van jobbik énje, csak előlem titkolják. És hát ugye nem nevelhetem fajgyűlöletre a jövő nemzedékét! Ám ezzel együtt sem vágyom megnézni pár undok kis szőrgombócot.
– Sajnálom, de allergiás vagyok a macskaszőrre. Ha megnézném, egész nap tüsszögöm kéne – mentegetődzöm zavartan.
– Csak felnőtt! – legyint koravén mozdulattal az idősebb, és ezt persze nem hagyhatom.
Hát fogadok velük, hogy képes vagyok egy ujjon megpörgetni a labdájukat, és meg is nyerem, minek következtében hajlandók korengedménnyel visszahelyezni az eggyel fiatalabb kategóriába. Majd elbúcsúznak, a nagyobb a hóna alá csapja a labdát, és elindulnak a játszótér felé.
– Te! – fordul még vissza a kisebbik. – Charlie bácsi is vissza fog jönni?
– Buta! – inti meg azonnal az idősebb. – Charlie bácsi meghalt, és a holtak soha sem jönnek vissza! Anyu mondta!
Hosszú, fáradt pillantást vetek rájuk, aztán nekidőlök a sárkánylángoknak, és karba fonom a kezem.
– Charlie bácsi meghalt. És soha többet nem fog visszajönni – közlöm velük komoly hangon.
Közben házunk emeleti ablakában, abban, amelyik az öreg szobájához tartozik, megvillan a napfény, de úgy teszek, mintha nem látnám.
– És miért halt meg? – kérdi az kisebb srác.
– Öreg volt – hazudom a szemükbe, aztán elmosolyodom, és ellököm magam a kocsitól. – De most már menjetek!
Ismételt búcsúzkodás következik, aztán végül távoznak. Én visszamászom a kertbe, majd onnan a konyhába, ahogy kifelé is jöttem.
– Charlie bácsi! – morgom magamnak. – Annyi csodáról meséltél nekünk! Véletlen lenne, hogy sose emlegettél hazajáró lelkeket? – teszem fel a kérdést a falaknak, amik persze némán hallgatnak.
De nem is kell szólniuk, tudom a választ. Charlie bácsi soha, semmit sem tett véletlenül.

A srácokkal tett kirándulásom után türelmesen várom bátyámat. Mintegy fél percig. Persze, nem jön meg, tehát nyitva áll előttem a lehetőség, hogy ma is hasznossá tegyem magamat. Hát cipőt húzok, majd megigazgatom övtáskámat, aztán belerobbanok a nagyvilágba.
És igaza volt a kissrácnak, sárkányom igenis repül, ahogy a legfőbb zsaruszékhely felé tartok. Nem mintha olyan veszettül vágynék a sarki hidegre légkondizott toronyházba, de nagyon érdekel, hogy mi lehet azon a tekercs filmen, amit tegnap zsákmányoltam. Az persze világos, hogy nem bízhatom rá egy kommersz fotósra, filmelőhívással foglalkozó ismerősöm meg csak egy van. Ez az illető pedig, mint ismerőseim túlnyomó többsége, zsaru.
Hát leparkolok a rendőrpalota előtt, majd komoly képpel besietek. Közepes a nyüzsgés, senki sem állít meg, ahogy eltűnök a lépcsőház ajtajában. A harmadikig kocogok fel, aztán bevetem magam az emelet kísértetkastélyába.
Különféle, extrábbnál extrább laborok lapulnak ezen a szinten, nem semmi a hely! Vegyszerszag ingerli az orrom, a falon fekete-vörös piktogramok figyelmeztetnek a tízcsapás minden borzalmára, úgymint tűz-, méreg-, és robbanásveszély, dohányozni tilos és atomvillanás, már ha jól értem a kis ábrát.
Rövid bámészkodás után elkapok egy átsiető figurát. Az illető nő, haja szigorú kontyban, szemén sokdioptriás szemüveg, füle mögött ceruza, kezében vaskos dosszié.
– Elnézést, Dodót keresem...
– Háromszázhuszonöt. És ne zavarja, ha sokáig akar élni – közli kifejezéstelen hangon hadarva a nő, aztán tovasiet.
– Kösz – suttogom utána, majd megkeresem az említett szobát.
Az egyik folyosó végén lelem meg, ajtaján újabb, rejtélyes ábrácskák sorjáznak. Meg se próbálom megfejteni őket, inkább bekopogok.
– Nem érek rá! – süvölt ki egy agresszív hang.
– Szia Dodo! Kösz az érdeklődést, én is jól vagyok! – válaszolom kedvesen. Odabentről csörömpölés hallatszik.
– Kicsi Chris?!
– Nyert! Megmondanád, hogy mit kell tennem, ha látni akarom azt az undok pofádat?
– Várj! – hangzik a válasz, majd újabb csörömpölés, amit vízcsobogás követ.
Hamarosan kivágódik az ajtó, és Dodo kipislog a nagyvilágba. Apró kis fickó, nálam nem sokkal idősebb, és jó fej. Momentán homlokára tolt, vadítóan modern — infra? ultra? — szemüveget visel, földig érő laborköpenyt, meg két gumikesztyűt. Alakja köré kísérteties horroraurát von a helyiségből kisugárzó vérvörös fény.
– Szia kicsi Chris! Azt mesélték... eh, sok mindent meséltek rólad, de mindegy, hogy vagy? – nevet rám, miközben lerángatja, majd a háta mögé vágja kesztyűjét.
– Virulok – válaszolom visszafogottan, és ő már csukja is be az ajtót maga mögött, majd zsebre vágja a szemüveget, és beterel a társalgóba.
Ez a szoba is boszorkánykonyhára emlékeztet. Középen fotelek vannak egy dohányzóasztalka körül, ez eddig oké, de a sarokban mosogatókagyló áll, mellette pult, és azon különféle, groteszkebbnél groteszkebb üvegkacatok száradnak. Kicsit odébb jókora lombikban fekete lötty sötétlik.
Dodo gyorsan kezet mos, aztán felkapja a lombikot.
– Kávét? – kérdi, és már tölt is magának.
– Kösz, még mindig nem!
– No, mesélj, mit csináltál? – kérdi és kezében csészéjével lehuppan az egyik öblös fotelbe. Magam is letelepszem.
– Semmit. Nem csináltam semmit.
– Szóval, csak úgy egyszerűen otthon ültél, mint a jó kislányok? Ezt ne akard nekem bemesélni, nem vagy te olyan alkat! – mordul fel.
– Megviselt Charlie bácsi halála – komorulok el, és ő máris visszatáncol.
– Bocs! És részvétem...
Aztán rövid csend telepszik ránk, amit végül én török meg.
– Á, hagyjuk! Tegnap hazaköltöztem, és most már minden a régi kerékvágásban halad!
– Az Úr irgalmazzon akkor nekünk! – emeli égnek a tekintetét, majd visszatér a földre, és vet rám egy fancsali vigyort. – Tudod mit, ne cifrázd, mi kell?
– Hát...
– Ne add az ártatlant, nem az én két szép szememért kerestél fel! De ha megint robbanóanyagra van szükséged, akkor kereken megmondom, hogy frászt! Már nem az apád a főnök, fele ennyiért is repülnék! – fedd meg, és erre elmosolyodom.
– Csak egy apróságot akarok kérni! – veszem elő a filmet, majd elépöckölöm az asztalon. – Előhívnád?
Elkapja a kis fekete gurigát, körbeforgatja fürge ujjai között, majd rámnéz.
– Szexfotók? Terhelő bizonyíték a miniszterelnök ellen? Maffialeszámolás élesben? Esetleg fényt kapott, kénsavban ázott, majd megrágta a kutya, és ezért nem viheted közönséges laborba? – érdeklődik szigorú hangon.
– Egyik sem. Egyszerűen bizalmas.
– Aha. Hát, végül is, amit a bátyádról mesélnek, annak alapján még azt is megérteném, hogy nálatok az egyszerű családi fotókkal is bizalmasan kell bánni – csóválja a fejét. Lelkem mélyén felháborodom; van aki még nem tudja széles e határban, hogy Christian titkos ügynök volt, amíg le nem lőtték?
– Dodo kedves, ne gondolkodj, csak csináld meg! – bíztatom.
– Ó, persze! Jól van, kisasszony, holnapra kész! – vágja zsebre a filmet, aztán felhajtja kávéját.
– Köszönöm! – mosolygok rá őszintén.
– Nincs mit! És üdvözlöm az apádat!
– Átadom! – ígérem felelőtlenül, aztán talpra kecmergek.
Dodo fürgén felpattan, majd búcsút int, és eltűnik laborja irányába. Merengve nézek utána. Lehet, hogy mégsem volt jó ötlet neki adni a filmet? Hisz fogalmam sincs, mi van rajta, és abban biztos lehetek, hogy ő el fog gondolkodni rajta! És nem hülye a srác!
Ám, ez is késő bánat, vonok vállat, aztán kislattyogok a társalgóból. Elmélázva megyek ki a lépcsőházba, de még mielőtt nekivágnék a lefele vivő útnak, ajtócsapódást, majd közvetlenül utána sietős lépéseket hallok.
A hang a magasból jön, valahonnan a főnökök szintjéről. Megtorpanok, fellesekszem, de végül az orrom adja meg a választ, a huzat nekem kedvez. Bizony, Christian csattog lefelé! Persze, hisz ki az ördög kerüli itt rajtunk kívül azt a rohadt, tükörfalú liftet?
Hát megállok, nekitámaszkodom a falnak, és bevárom. Alig két emeletre van tőlem, amikor észrevesz, megtorpan. Hallom, ahogy szimatol, majd megkönnyebbülten felsóhajt.
– A frászt hozod rám! – köszönt, miközben lekocog mellém. – Bár persze gondolhattam volna, hisz ki az ördög kerüli itt rajtunk kívül azt a rohadt, tükörfalú liftet? – von vállat.
– Neked is szia. Mit kerestél odafenn?
– Olsennel beszéltem.
Közben nekiindulunk lefelé.
– És?
– Semmi. Közöltem vele, hogy itthon vagyok, épen és egészben, és folytatni akarom ott a melót, ahol abbahagytam. Ő erre azt mondta, hogy utálja, de nagyon, hogy állandóan kész helyzet elé állítom, szememre vetette, hogy épp oly önfejű vagyok, mint az apám, majd több-kevésbé az áldását adta rám.
– És biztosan bölcs dolog volt itt felkeresni? Mindenki orra előtt?
– Ugyan, ki nem tudja még, hogy neki dolgozom? – sóhajt, és ebben igazat kell neki adnom. – És te?
Beharapom a szám szélét, számítottam a kérdésre, de egy pillanatig nem tudom, mit válaszoljak. Aztán merész húzással úgy döntök, maradok az igazságnál.
– Hoztam egy filmet Didónak.
– Filmet? Miről? – kérdi gyanakodva.
– A tegnap estéről.
Christian megtorpan, majd megragadja a vállam, és maga felé ránt.
– Te megvesztél? – horkan fel ingerülten. – Van egy filmed arról, hogy... hogy mit csináltál tegnap este, és te ezt a filmet nem téped apró cafatokra, hanem előhívatod? Egy ismerőssel? Nem emlékszel, mit mondott Charlie bácsi erről? "Járj az árnyékban, és soha ne fecsegj farkastermészetedről!" – idézi az öreget nagy hangon, és közben alaposan megráz.
Dühösen félrelököm a kezét, és felmordulok.
– Ne nézz hülyének! Azok a képek nem rólam vannak! A balhé kitörése előtt készültek, és esetleg megtudhatom belőlük, hogy miért, meg kivel verekedtem! – válaszolom, bár azért ennyi eredményt nem várok az egésztől. Christian egy ideig némán bámul, aztán nem tép szét, csak lassan megcsóválja a fejét.
– Én szeretett húgocskám! Tegnap még arról volt szó, hogy én bajban vagyok, és te segítesz kimásznom. Ehhez képest van egy olyan gyanúm, hogy a nyomomban loholó kokainmaffia kedves cserkészcsapat, ha összevetjük a te körülötted zsongó káosszal.
Erre csak elmosolyodom, és vállat vonok.
– Túlliheged!
– Úgy legyen! – hagyja rám bátyám, aztán elindul lefelé. Lassú léptekkel követem.
Odakint megtorpanás nélkül kocsija felé indul, én kicsit habozom, majd odakocogok sárkányomhoz. Tempósan indítok, és a parkoló kijáratánál mellé állok Christiannak, aki lusta pislogással lesi, mikor fordulhatna már ki. De összefüggő autóoszlop vonul előttünk, se vége, se hossza.
– Mi van, fickókám, nem megy a járgány? Tudod, azt a jobboldali pedált kéne taposni, ott, a lábadnál! – kiáltok át neki hanyagul.
– Káprázik a szemem, vagy tényleg nőt látok a volán mögött? – kérdez vissza vigyorogva, és teker egy kicsit magnója hangerején.
Feldübörög a heavy metal, de már nem törődöm vele. Kihasználva az előttem nyíló, kólásdoboz méretű rést, kilövök. Fékek csikorognak, dudák sikoltanak fel, de mindegy. Egy gyors pillantás a véletlenül épp jó irányba beállított tükörre, bátyám kék Nissanja is kifordul, és fél kerékkel a járdán, félig az úton, de jön.
Azért sem fog leelőzni! Sárkányom remekül gyorsul, észveszejtő tempóban cikcakkolok, a Nissan egy kicsit lemarad. Aztán az egyik lámpánál bátyám új sávot nyit, és elhúz mellettem. Nincs más lehetőségem, átvágok a villamossínekre, ott most nincs tömeg, csak egy böhönc sárga közeledik szemből. Mielőtt eldózerolna, visszapasszírozom kocsimat a hagyományos módon közlekedők közé, majd a mögöttem felzengő dudakoncerttel nem törődve bevágok egy mellékutcába. Közben csendben imádkozom, hogy az általam tervezett útirány valóban rövidítés legyen. Parkoló kocsik hosszú sora mellett húzok el, és derékszögű kanyarokat veszek, olyan kiló ötvennel. Csikorog a kézifék, hörög a motor.
Ám minden hiába, mikor befordulok az utcánkba, bátyám Nissanja már a házunk előtt parkol. Csekély elégtétel, hogy mellette egy zsarukocsi áll, tetején villódzik a kék fény. Hát lassúra váltok, és illedelmesen leparkolok mögöttük. Aztán csendesen figyelem az eseményeket.
Christian a fakabátokkal tárgyal, és igyekszik meggyőzni őket, hogy neki még szüksége van a jogsijára, amit egyáltalán nem szerencsejátékon nyert. Érvként először a nevét hozza fel, aztán, mikor láthatóvá válik, hogy ez kevés lesz, hát megtámasztja még néhány bankóval is kérését. A zsaruk kis töprengés után ezt már elfogadják, és elégedetten elhajtanak.
Fejcsóválva szállok ki a kocsimból.
– Pfuj, korrupció, pfuj, bűnözők! – közlöm megvetően. – Vajon mennyit kaszál az a maffiózó, aki kiadta a parancsot a legyilkolásodra?
Christian mogorván megdörzsöli a tarkóját.
– Ha majd hozzáteszi azt, amit még tőlem kap, ha találkozunk, akkor ki fog derülni, hogy nem járt jól! – veti oda foghegyről, és bemasírozik a házba. Hümmögve követem.
Bátyuskám mindig is elég gyakorlatiasan szemlélte a világot, és általában nem zavartatta magát holmi elvek meg erkölcsök miatt. Ezt én sosem helyeseltem, de persze ettől még lehet igaza, merengek, míg betrappolok a házba. Első utam a konyhába visz, hisz éhes vagyok, és filozófiát csócsálva nem lehet jóllakni.
Vágok pár szelet szalonnát, megpirítom a saját zsírjában, majd mellé dobok néhány darabka sonkát is. Aztán az egészre ráütöm azt a tízegynehány tojást, ami a hűtőben dekkol. Nem sütöm át teljesen, még félnyersen lekapom a tűzről, aztán az egész, négy ujjnyi vastag, rezgő kocsonyát kiborítom egy tálra, majd terítek a teraszon.
Közben hallom, hogy bátyám odafent tusol, de mire elkészülök, addigra ő is előkerül. Angyali egyetértésben lapátoljuk be a kaját, majd nagyot szusszanva hátradőlünk a nádfonatú székekben, és csendesen szemléljük a világot. Ami, tulajdonképpen, nagyon szép.
– Mi lenne, ha lemennénk a tengerre, és úsznánk egy nagyot? – javasolja végül Christian.
Rápislantok, látszólag tök közömbösen bámulja a kertet, de érzem, a szeme sarkából engem fixíroz. Sanda gyanú éled lelkemben, nem mezei kirándulást szervez. Nyilván valami nagyobb szabású mulatságra készül, amire talán egyenesen Olef kérte meg ma reggel, amikor találkoztak. Ám ezzel együtt is, sőt, kifejezetten ezzel együtt, miért is ne ugranék fejest vakon a semmibe?
– Jó ötlet! – hagyom rá.
Aztán csak hallgatjuk a csendet, a kert neszeit. Késő délutánra jár már az idő, a fák lombjai között álmosítóan susog a szél. Szerintem ez a leglustább napszak. Ám végül csak feltápászkodom, és összeszedem a tányérjainkat. Közben feminizmusom is felébred, és csúf dolgokat gondol bátyámról, aki lám, igazi férfi, legalábbis lazán rám hagyja a konyhai robotot.
Már a mosogató előtt csörömpölök, és épp azon hezitálok, hogy megengedjem-e a vizet, vagy hagyjam a melót holnap reggelre, amikor megszólal a telefon.
– Vedd fel, én dolgozom! – kiáltok ki bátyámnak, aki mély morgással felel, de végül megmozdul, és elcammog a telefonig. Én ezzel párhuzamosan úgy döntök, hogy a mosatlan edény egy kicsit még nyugodtan várhat, és az ajtóból leselkedve figyelem, ahogy Christian felveszi a kagylót.
– Halló? ... Én vagyok... Ja, hogy kicsi Christ keresi. Adom – mondja, majd rám néz. – Téged keresnek.
– Kicsoda? – érdeklődöm, míg besietek a szobába.
– Tudom is én! Hát merek érdeklődni a magánügyeid iránt? – nyomja a kezembe a kagylót, aztán lehuppan az egyik fotelbe.
És még hogy nem érdeklődik a magánügyeim iránt! Tökéletesen látom ám, hogy már hegyesednek is a fülei, azt meg tapasztalatból tudom, hogy remek a hallása! De nem szólom meg kíváncsiskodása miatt. Igazából sosem voltak titkaink egymás előtt.
– Halló? – szólok bele a készülékbe, aztán rögtön magához térít a fülembe suttogó férfihang.
– Szia Chris, illetve kicsi Chris, vagy mi a franc! Én vagyok az, Ricardo. Izé, hogy vagy?
Pillanatra megfagy az ereimben a vér. Mit akarhat? Talán látott tegnap este valamit? Nem hiszem, hisz ha jól emlékszem, hamar lelépett.
– Szia Ricardo. Kösz, én jól vagyok. Te?
– Én is oké. Meg a srácok is. Csak... Te, találkozhatnánk? – kéri.
Átüt a hangján az idegesség, úgy tippelnék, bajban lehet.
– Hol, mikor?
– Most ráérsz?
Vetek egy gyors pillantást bátyámra, aki széles mozdulatokkal rázza a fejét jobbra és balra.
– Ráérek – fordulok vissza a telefon felé.
– Akkor a Négy Pálmában várlak. Rendben?
– Megyek.
– Kösz! Szia!
– Szia – teszem le lassan a kagylót, majd Christian felé fordulok, és sajnálkozva elmosolyodom. – Bocs, bátyuskám! Hallhattad, valahol szükség van rám!
– Tegnap is velük voltál? – kérdi, én meg csak biccentek. Ezen egy kicsit elmélázik, ám gyorsan dönt.
– Oké. De veled megyek. És utána irány a tenger! Már hozom is a törölközőmet. Ha addig ellógsz, átharapom a torkod! – pattan fel a fotelból, és felsiet az emeletre.
Türelmesen várom meg. Egy cseppet sem bánom, hogy elkísér, valahogy nagyobb biztonságban érzem magam mellette. Nem mintha bármi komolyabb baj érhetne egyedül, de mégis, jobb együtt. Ketten simán legyaluljuk a Ricardót fenyegető veszélyt, vagy esetleg magát Ricardót, ahogy alakul.
Mert bizony aggódom, hogy mit akarhat az olaszos srác! Lehet, hogy szemtanúja volt tegnapi őrjöngésemnek, és azt akarja számon kérni rajtam? Meg a farkasfejet, és a loboncos bundát... Ki tudja? És ez esetben valahogy rá kell vennünk, hogy hallgasson. De vajon meddig mehetünk el a meggyőzés eszközeiben?
Hm. Vajon Charlie bácsi mit csinálna a helyünkben? Ő nyilván nem finomkodna, ha már egyszer a célt kitűzte maga elé. Ha el kell hallgattatni, akkor el kell hallgattatni.
Csak egy a hiba, én kedvelem a srácot, és egyszerűen nem akarom megölni. Olyannyira, hogy nem is fogom, döntök, és ehhez már csak az kell, hogy ne is kényszerítsen rá.
Christian léptei zavarnak meg, bátyuskám harcra készen trappol lefelé. Vállán rikító narancs törölköző, szemén napszemüveg, lábán strandpapucs. Még begyűri fekete pólóját hasonszín sortjába, aztán felszegett fejjel nekivág az előszobának.
– Gyere húgocskám, tudjuk le a pasast, aztán tengerre fel!
Én meg megyek, követem, még azt is zokszó nélkül fogadva, hogy a Nissannal megyünk, és ő vezet. Mivel fogalma sincs a Ricardo által említett kocsma koordinátáiról, navigálok is. Hamarosan a központ szegélyén járunk, majd letérünk afelé a lakótelep felé, ahol az elmúlt fél esztendőben laktam. Közben, mivel nem köt le a vezetés, háborítatlanul gyönyörködöm az egyre sötétedő égben, mely csodás hátteret ad a magasba törő toronyházaknak.
Meg más előnyei is vannak, hogy nem én nyomom a gázt. Az egyik piros lámpánál kipattanok a kocsiból.
– Várj! – intek vissza Christiannak, majd kikocogok az álló autók között a járdára, és a sarki trafikban veszek egy esti újságot.
Aztán visszasietek a Nissanba, kényelmesen elhelyezkedem az anyósülésen, és belemélyedek a lapba. A harmadik oldalon lelem meg, amit keresek. "Bandaháború a belvárosi parkban! Két halott, több súlyos sebesült!" hirdeti a cím.
Érdeklődve olvasom végig a cikket. "Verekedés", oké, "ismeretlen okkal", nem vártam többet, aztán végre jön az áldozatok listája. Az egyik hulla golyótól, az nem az én lelkemet terheli, a másiknak átharapták a torkát. További hárman az intenzíven fekszenek, szintén kutya marta sérülésekkel. "A harapásnyomok alapján bullmasztif vagy más, nagytermetű eb" közli a jólértesült újság, majd hosszas kirohanás a harci kutyák ellen. Szegény ebek! Tehetnek is róla, hogy mire tenyésztik őket!
A többi, könnyű sérült "előzetes letartóztatásban", és az újságíró reménykedik benne, hogy a rendőrség elébb rájön, hogy mi a fene is történhetett, és csak utána sújt le a törvény keze, lehetőleg a valódi bűnösökre. Ámen.
Leeresztem a lapot, és elgondolkodom. Nos, nem fáj annyira, mint tegnap féltem, hogy fájni fog. Nem, semmi különöset nem érzek. Sőt, lelkem cinikusabb fele szinte elvárta, hogy ma ellenfeleim haláláról kapjak hírt.
Megengedek magamnak egy fanyar félmosolyt. Nos, nem először öltem tegnap este! Régtől gyilkos vagyok, már születésem pillanatában tudni lehetett, hogy ez lesz belőlem. Benne van a véremben. Félig ragadozó vagyok. Mint Christian. Vagy mint Charlie bácsi. Mint mi mindnyájan.
Régtől tanulok együtt élni a gondolattal...

Esztendőkkel ezelőtt történt, hogy először szembe kerültem a kérdéssel, bár akkor még korántsem ennyire drasztikusan. Egyszerűen egy délután ott ragadtam a tévé előtt. Unalmasan szürke nap volt, kint deres hideg, bent kellemes meleg, gőzerővel ment a fűtés. Bátyám valahol a kertek alatt kujtorgott, én meg félálomban bámultam a képernyőt. Így eshetett, hogy megnéztem egy katolikus félórát.
Mondanom sem kell, nem kaptam vallásos nevelést, de a műsor kapcsán egy és más szöget ütött a fejemben. Hát felkocogtam az emeletre, Charlie bácsihoz. Kopogás nélkül rontottam be a szobájába, és rögtön nekiszegeztem az engem érdeklő kérdést.
– Mi a sátán teremtményei vagyunk?
Az öreg hökkenten nézett rám. Az ablak előtt álló asztal lapján ült, törökülésben, körülötte egy szétszedett vadászpuska darabjai hevertek. Beléptemkor épp egy fémkütyüt vizsgálgatott nagy figyelemmel a gyér fényben. Most leeresztette, rám nézett.
– Nem vagyunk a sátán teremtményei – válaszolta határozottan, és visszamerült munkájába.
– Amikor azt kérdeztük, hogy honnan származunk, akkor azt mondtad, hogy nem tudod. Akkor hogyan állíthatod, hogy nem az ördög teremtett minket? – akadékoskodtam tovább.
Rámnézett, sóhajtott egyet, és megint leengedte a kezében lévő vacakot.
– Nem tudom, hogy honnan származunk, de pontosan ennyire nem tudom, hogy létezik-e a sátán, vagy ez is csak egy a sok majomhalandzsa közül. Miért pont abban kéne hinnem, hogy az ördög teremtett minket, amikor százszámra hallottam már legendákat az őseink eredetéről? Vagy egyáltalán, miért választanám ki bármelyik legendát is, mi okból tarthatnám igazabbnak az egyik mesét, mint a másikat? – érvelt, és kedvesen rám mosolygott.
– Ó, nem így értettem. Azt akartam kérdezni, hogy mi valóban a gonosz teremtményei vagyunk-e, függetlenül attól, hogy azt a gonoszt most sátánnak hívják, vagy nem – rágtam tovább a fülét.
Charlie bácsi mogorván felhorkant.
– Hogyhogy gonosz? Mihez képest? Nincs értelme abszolút jóról és gonoszról beszélni. Neked jó, ha megeszel egy nyulat, a nyúlnak nem. Ahhoz, hogy gonoszról beszélhessünk, ahhoz valakinek a szemszögéből kell nézni a dolgokat. És ha a mi szemszögünkből nézed, akkor a mi teremtőnk nagyon jó volt. Hisz nélküle most nem lennénk itt! De mondom, először is kell egy cél, amit el akarsz érni, és amikor azt mondod valamire, hogy "jó", akkor semmi többet nem teszel, mint ehhez a célhoz való viszonyát jellemzed – magyarázta lassú gesztusokkal.
– De... Azért te azt helyesnek érzed, hogy mi... Szóval... – kerestem a szavakat, aztán újra kezdtem. – Én néha nagyon elvesztem a fejemet, és olyankor elég durva dolgokat szoktam csinálni. Néha csak úgy berágok valamire, és tiszta ideges leszek, és ölni lenne kedvem. Akkor nem igazán nézem, hogy nagyobbat harapok-e a kelleténél, vagy hogy kit ütök meg. Ha ilyenkor csak Christian, vagy te vagy a közelben, akkor nincs is ezzel semmi baj, de bele se merek gondolni, hogy mi lenne akkor, ha ez az iskolában törne rám, vagy... vagy valahol, valami embertömegben! – magyarázkodtam.
Charlie bácsi felvonta a szemöldökét.
– Mi lenne? Ölnél – válaszolta magától értetődően.
Egy pillanatra értetlenül néztem rá, hihetetlen volt ez a nyugodt beletörődés azok után, hogy ezerszer is elismételte már nekünk; embert és farkast ölni nem szabad. De komolyan nézett rám, és nem folytatta. Szomorúan lehorgasztottam a fejem.
– Tehát mégis a sátán teremtményei vagyunk! – szögeztem le.
Az öreg dühösen fújta ki a levegőt, de csendesen magyarázott tovább.
– Kicsi Chris, te emberi értékrend szerint nevelkedtél, a huszadik századi nyugati civilizáció normái szerint! És e szerint az értékrend szerint, ha valaki pusztán felindulásból elkezdi lemészárolni a közelében lévőket, akkor az illető őrült, akinek elmegyógyintézetben a helye. A mi fajtánkkal viszont, a lelkünkbe bezárt farkasnak köszönhetően, igen könnyen megeshet, hogy elborul az agyunk, és ölni vágyunk! Tehát emberi szemszögből nézve mi mindannyian zárt osztályra való tömeggyilkosok vagyunk! De miért lenne helyes az emberi értékrendet használni miránk, akik annyira különbözőek vagyunk az emberektől? – mondta, és tartott egy kis szünetet, hogy legyen időm megérteni a lényeget, majd folytatta.
– Arról nem is beszélve, hogy maga az emberi norma sem homogén valami! Hisz például mennyire messze esik a modern, "civilizált"-nak tartott szemlélet a kannibálok szokásaitól! Sőt, igazából mi egészen közel vagyunk az előbbihez, mert legalább megpróbálunk úrrá lenni gyilkos ösztöneinken – magyarázta, és lényegében egyet kellett vele értenem. Ám nem nyugodtam meg a lelkem mélyéig.
– De azért ha belegondolsz, nem érzed úgy, hogy jobb lenne, ha nem is létezne a mi fajtánk? – kérdeztem elmerengve. – Van joga élni azoknak, akik minden pillanatban magukkal hordozzák a halált?
Egy pillanatra értetlenül nézett rám, aztán előredőlt, és lassan, tagoltan felelt.
– Kicsi Chris! Pontosan azoknak van joguk élni, akik képesek rá! – mondta csendesen suttogással.
És akkor, legbelül, a lelkem mélyén egy röpke pillanatra megéreztem valami nagyon tiszta igazságot. Ahogy a fehér, téli fények körberajzolták törökülésben ülő alakját, valahogy nagyon ősinek, nagyon természetesnek tűnt mindaz, amit mondott.
– Aha. Talán értem. Majd elgondolkodom még rajta – motyogtam. És már bántam, hogy megszólaltam, szavaim úgy fújták el a megvilágosodás magasztos pillanatát, mint ahogy vihar oltja el a gyertyalángot.
De Charlie bácsi úgy látszik, ezt nem vette észre.
– Helyes, gondolkodj el rajta! Elvégre meg kell tanulnod, hogy lelked fele ragadozó gyilkos. Akik képtelenek ezt elfogadni közülünk, azok csúnyán végzik! – fenyegetett meg baljóslatúan csendes hangon.
Én pedig megpróbáltam megemészteni a hallottakat. Évekbe telt, de azt hiszem sikerült. És közben reszketve vártam a pillanatot, amikor valaki meghal a kezeim között. Nos, fél esztendeje ez is megtörtént. Öltem. Nem is egyszer... És pár napja már úgy érzem, hogy túléltem. Méghozzá ép elmével.
Mondd Charlie bácsi, lehet, hogy lassan már felnőttnek tekinthetem magam?

Hátradőlök, és nagyot sóhajtok, aztán összehajtom az újságot. Kocsink csendesen suhan a forgalomban, mellettünk reklámfények égnek, felettünk csillog a koraalkonyat. Becsukom a szemem, és elhessegetem fájó gondolataimat.
Bátyám közben félszemmel belekukkant a lapba, aztán maga elé veszi, és vezetés közben bele-beleolvas. Végül ő is leengedi az újságot.
– "Nem szabad gyilkolni! Sem embert, sem farkast." Így mondta Charlie bácsi, ha jól emlékszem – jegyzi meg csendesen. Felnézek, és eltöprengek, hogy erre mit lehet válaszolni.
– Jól emlékszel – hagyom végül rá, aztán csak folytatom. – Tegnap este Ricardo hívott, hogy segítsek biztosítani egy találkozót.
– Kik között? – kérdez közbe bátyám. Vállat vonok.
– Ki tudja.
– Rákérdezhettél volna! – mordul fel Christian.
– Nem mindegy a magunkfajtának, hogy miféle darázsfészekbe tenyerelünk bele? – biggyesztem le az ajkam. – Elmentem. Ott volt az egész motoros banda, meg jó páran a másik részről is.
– És persze kitört a balhé – szól közbe ismételten bátyám.
– Nem – rázom meg a fejem. – Nem, zavartalanul lement a találkozó. Utána lehetett valami baj, nem is tudom mi. Egyszer csak benne voltam egy tüchtig kis verekedésben. És túl sokat ütöttek, elborult az agyam. Ennyi és bocs – fejezem be.
Christian tompán morog, nem tetszik neki az egész, ez messze látszik róla.
– És most mit akar az a szépfiú? – böki ki végül.
– Hallhattad, beszélni velem – válaszolok, aztán hátrahajtom a fejem, és félig lehunyom szemem.
Bátyám felvonja a szemöldökét, ahogy rámsandít, de aztán elmosolyodik.
– Jó. Ami történt, az megtörtént – mondja lassan, és megbocsátása megtöri lelkiismeretem utolsó próbálkozását, hogy nyomorultul érezzem magam. – A sráccal meg beszélünk. És széttépem, ha megint valami ocsmányságba akarja belehajszolni az én szegény, ártatlan kis húgocskámat – fejezi be vitát nem tűrő határozottsággal Christian.
Tehát bátyám mellettem áll, de hát mi mást is csinálna? És ennek a fényében már nem érzem szükségesnek bizonygatni igazamat.
– Na, azért nem teljesen Ricardo hibája a tegnapi nap, én is lehettem volna elővigyázatosabb... – jegyzem meg, de nem mentegetem tovább az olaszos bandavezért.
Hisz hamarosan ki fog derülni, hogy mit akar, és bizony lehet, hogy megint valami disznóságot.

Szerencsénkre találunk parkolóhelyet a Négy Pálma előtt, bár alig nagyobbat, mint egy gyufásskatulya. Bátyám óvatosan beállítja a kocsit, aztán fürgén kipattan a járgányból. Sietve követem, egyszerre lépünk be a kocsmába.
Azonnal pofán csap a tűrhetetlenül erős füstszag, az alkoholbűz, és a csehó közönségének szemcsípő izzadtsága. Christian megköszörüli a torkát, magam is köhöghetnékemmel küzdök, de végül legyűröm. Közben észreveszem Ricardót is, a srác egy sarokasztalnál üldögél, és láthatóan megkönnyebbül, amint észrevesz engem. Aztán, amikor leesik neki, hogy nem vagyok egyedül, ismét elsápad.
Mindezzel cseppet sem törődve odalépek az asztalához, és leülök.
– Szia Ricardo! Ő a bátyám, Christian. Chris, ő Ricardo – celebrálom a bemutatást, miközben bátyám is leül.
– Hello! – motyogja a bandavezér, majd nehézkesen feláll. – Mit hozzak nektek inni?
– Amit magadnak – mondom gyorsan, megelőzve bátyámat, aki már majdnem kiböki, hogy "semmit". Nem mintha én alkoholra vágynék, egyszerűen csak egy menő motoros banda főnökével szemben ezt megköveteli a protokoll, és én nem akarom feleslegesen megbántani a srácot.
Ricardo számára is természetes, hogy iszunk, nem is veszi észre Christian meghökkenését, elsántikál a bárpultig, és rendel három feles tequilat. Ahogy visszajön, még egyszer megszemlélem, de nem kétséges, bal lábán, a térde felett kötést rejt ruhája. Ha nem lenne ilyen tömör bűz idebent, talán még az alvadt vér szagát is érezném, de így is kétségtelen; megsebesült tegnap.
Leülni is nehézkesen ül le, aztán elénk tolja poharainkat, és kényszeredetten rám mosolyog.
– Nos, mit akarsz? – kérdem türelmetlenül, de nem válaszol azonnal. Időhúzásképpen cigit, gyufát kotor elő, rágyújt.
Önkéntelenül is összerezzenek, amikor felvillan az apró lángnyelv, tánca egyszerre taszít és vonz, nem tudom leemelni róla tekintetemet. De gyorsan ellobban a kis, narancs ragyogású fény, és én visszatérek a valóságba. Ricardo mélyen leszívja a füstöt, ám láthatóan nem nyugszik meg tőle.
– Örülök, hogy épen megúsztad – mondja végül kényszeredetten.
– Nem neked köszönhetem! Nagyon gyorsan leléptél! – vágok vissza. Ricardo nem felel, lehajtja a fejét, és szégyenkezik. Tehát így történt, tényleg elhúzott. Alig bírom visszafojtani megkönnyebbült sóhajomat. Nem buktam le előtte, és ez máris mérsékli rosszkedvemet.
Nem úgy bátyámét, akiben most tudatosul, hogy Ricardo engem cserben hagyott. De még mielőtt ezen felháborodva valami ostobaságot csinálna, békítőleg megfogom lassan ökölbe szoruló kezét az asztal alatt.
– Nyugi! – suttogom, aztán Ricardo felé fordulok. – Szóval, mit akarsz a bocsánatkérésen túl?
A srác egy mozdulattal felhajtja italát, aztán nagy levegőt vesz.
– Segítséget szeretnék tőled kérni.
– Megint? Netalántán megint valami könnyű kis buli, csekély pénzért?
– Most az a problémád, hogy nem fizettem? – fakad ki, majd rongyos bankókat kotor ki a zsebéből, és elém vágja őket az asztalra. Christian jól hallhatóan felmordul, de egy futó mozdulattal rávillantom a fogaimat, és ez visszafogja.
– Nem a pénzzel van problémám – morgom csendesen, miközben azért elteszem az asztalon heverő bankjegyeket. Megszenvedtem értük.
– Nézd Chris! A tegnapról van szó. Oké, leléptem, amikor túl meleg lett a helyzet, de nem mondhatod, hogy rád se bagóztam volna! Megpróbáltalak felszedni, bocs, hogy nem sikerült, de közben az egyik állat belém vágta a kését, nem igazán maradhattam tovább! A többiek is leléptek, aztán már csak később derült ki, hogy Steve nincs sehol. Ma utánajártam, begyűjtötték a zsaruk, a rendőrségi kórházban van. És ki kéne hozni – fejezi be, majd rámnéz, fáradt-kérő tekintettel.
– Miért én kaparjam ki a zsaruk kezéből? – motyogom.
– Mert az apád lánya vagy. Biztosan van a zsaruk között valami ismerősöd – vágja hozzám Ricardo, aztán vár.
Lassan emésztgetem mondókáját, csúf összefüggések vázolódnak fel előttem. Christian az, aki kimondja őket.
– Nézd, haver! Én nem szeretem azokat, akik cserben hagyják a barátaikat. Nem igazán korrekt eljárás. Te tegnap legalább két haverodat a szarban hagytad, egyikük a zsaruk kezei között végezte, kicsi Chris, ezer szerencsédre, megúszta. És neked ezek után még van pofád a segítségünket kérni? Tudod, valahogy úgy érzem, hogy eleve azért szervezted be a húgom, hogy ha utólag valami balhé lesz, akkor majd ő kihúz téged belőle! – morogja, és látom a szemén, hogy lassan, de biztosan megy fel benne a pumpa.
Ricardo beharapja a szája szélét, de nem hajtja le a fejét, állja bátyám zölden lobogó tekintetét.
– Sajnálom, hogy így látod – közli kurtán. Christian erre valószínűleg az arcába vágná az asztalt, de mielőtt megmozdulhatna, elkapom a kezét.
– Hagyd!
Egy röpke pillanatig egymás szemébe nézünk, aztán bátyám dühös szusszanással kifújja az eddig bent tartott levegőt, majd felpattan, és szó nélkül távozik.
– Ideges típus – morogja Ricardo, és szemével követi Christian megtermett alakját, míg az ki nem lép a kocsmából.
– Az. De a bátyám. És hajlamos vagyok magam is úgy gondolni, ahogy ő mondta – felelem csendesen.
Ricardo kétségbeesetten rám néz.
– Lehet, hogy azért is hívtalak, mert zsarucsemete vagy. Oké, higgy, amit akarsz! De nem ez volt az első szempont.
– Hanem hogy jól verekszem? Amit meglehetősen ocsmány módon próbáltál ki? – idézem fel magamban a két verőlegényt, akiről elfelejtett szólni a szépfiú. Ricardo nem veszi a szívére megjegyzésemet, vállat von, és folytatja.
– Akár. De mindegy. Steve kórházban van, és börtönbe fog kerülni. A zsaruk, ha akarják, akármit rávernek. Akiket a másik féltől begyűjtöttek, azokkal óvatosabban kell majd bánniuk, hát Steve lesz az, akin majd példát statuálnak. Ez biztos.
– Miért, ki az a másik fél, akinek az embereit nem lehet megbüntetni? – teszem fel a kérdést. Ricardo rám néz, majd szomorú félmosolyra húzza az ajkát.
– Nepperfélék. Ennyi elég? Mert többet nem tudok.
Röpke csend ereszkedik közénk, aztán fáradtan felállok.
– Nem akarok ilyesmibe belekeveredni, és félek tőle, hogy már túlzottan is belekevertél. Szia – válaszolok, aztán már csak puszta udvariasságból, felhajtom italomat.
A gyomrom tripla szaltót vet, de szervezetem, mint mindig, most is gyorsan legyűri a belédiktált mérget. Egyenes lépetekkel hagyom el a csehót, kint nagyot szívok a friss levegőből. Bátyám már a kocsiban ül, nem váratom tovább, beszállok.
– Miben maradtatok? – kérdi indítás közben.
– Nem segítek neki – válaszolok határozottan.
– Miért? – kérdi bátyám.
– Mert nem igazán akarok – vonok vállat. – Olyan ciki lenne most azért házalni, hogy a srácot kiengedjék! Hisz az összes szóba jöhető nagykutyát messze kerültem az elmúlt fél évben. Most ezért látogassam meg őket ismét? – magyarázkodom unottan, és nem hiszem, hogy ennél többet kellene mondanom bátyám meggyőzésére. Hisz az imént majdnem megverte Ricardót, világos, hogy nem nagyon szimpatizál a sráccal! De Christian hümmögve fogadja érveimet.
– Tudod, nem szeretem azokat, akik cserben hagyják a haverjaikat – mondja végül csendesen, miközben besorol a belső sávba.
Kicsit kiakadok rajta, mi ez a gyors köpönyegfordítás?
– Te lemaradtál róla, úgyhogy megmondom, kábítószeres buli van a háttérben! A mi családunk pedig egyszer már megjárta valami gyanúsan hasonló üggyel, és nincs rá szükség, hogy újból megismétlődjön a téli balhé. Nem akarom ismét a fejünkre hozni a vihart! Arról nem is beszélve, hogy ezt te már megtetted helyettem. Egy családban elég egy ember, akire haragszik a maffia! – morgom felé, de minden érvem falra hányt borsó, Christian továbbra sem ért velem egyet.
– Belekeveredtél – zárja le a témát, és innentől tüntetően a vezetésre figyel.
Én meg enyhe sértődöttséggel hallgatok, miközben elhagyjuk a várost.

Ahogy megfogyatkoznak körülöttünk a házak, lassan felolvad a lelkemben a harag és a feszültség. Hisz most mégiscsak egy kellemes mulatság vár ránk, Ricardo kérésének felülvizsgálatát pedig holnap reggel is megejthetem. Minek addig idegeskedni miatta?
Hát csodálom az alkonyat utáni eget, élvezem a száguldás szelét. Hamar kiérünk a tengerpartra, és befurakszik az orromba a sószag, a tenger lehelete.
Nem a város alatt lévő, homokos öblök felé tartunk, Christian az elhagyottabb részek felé tart. Arrafelé, ahol a tenger a hegyek lábát mossa, ahol a part meredeken szakad bele a vízbe, és örökkön habzó pofájú hullámok tajtékoznak a sokfogú sziklák között. Tudniillik — és amint ideérek magamban, elfojtok egy feltörő félmosolyt — arrafelé "lélekemelően alacsony a turista per négyzetméter arány", ahogy annak idején, sok-sok éve ezt Christian kifejtette, és számunkra ez a döntő szempont.
Ám megdöbbentő módon nem a szokott helyen térünk le a betonútról. Érdeklődve felvonom a szemöldököm, átsandítok bátyámra, aki csak egy könnyű félmosollyal válaszol. Aha, tehát jól sejtettem, Olef bízta meg valamivel. Vagy, ami még valószínűbb, Olefnél megtudott valamit, és most a saját szakállára akar egy kicsit akciózni.
Hát, bizonyosan remek este elé nézünk!
Némán várom végig, amíg elérünk egy, a többitől semmiben sem különböző földutat, ahol végül Christian lefordul. Nem sokat haladunk rajta, amikor bátyám megáll, kiszáll. Felvont szemöldökkel kérdezek rá, hogyan tovább, beleszimatol a sós szélbe.
– Vedd át a volánt, én majd mutatom az utat – feleli, aztán bedobálja a ruháit a hátsó ülésre, és négy lábra ereszkedik, szimatolgatni kezd a földön.
Magam átkecmergek a kormány mögé, addigra talál valami nyomot, amit leszegett orral követni kezd. Beindítom a motort, és tisztes távolságot tartva utána indulok. Kívülről röhejes látványt nyújthatunk, vagy még inkább furcsát, egy böhöm nagy, fekete dög, mögötte egy engedelmesen lassú terepjáró. De errefelé kihalt a part, úgy hiszem, senkinek sem szúrunk szemet.
Így megyünk el pár leágazás mellett, jutunk el egészem a partig, ahol Christian még szaglászódik egy kicsit, aztán két lábra áll. Magam leállítom a motort, körbe nézek, szemem, orrom, fülem monoton módon faggatja a közeledő éjszakát. Bátyám figyelmesen nézelődve vár egy kicsit, aztán elégedetten elmosolyodik, odalép a sziklák szegélyére.
– Gyere! – int, nekem pedig nem kell több bíztatás.
Gyorsan lerúgom a cipőmet, és kikocogok az előttünk tátongó meredély szélére. Hajamba kap szél. Alattam monoton hangon dübörög a víz, fejem felett sírósan sikongatnak a sirályok, és mindent elnyom a sószag. A közelgő éj lassan feketére festi az eget, de a tenger messzi hullámai még meg-megtörik a gyenge fényeket.
Bátyám, rám néz, felnevet. Bármiért is jöttünk ki, bizonyosan nem lehet veszedelmes, és ettől még jobb kedvem kerekedik.
– Ugrunk? – kérdi Christian, és lemutat a lassan sötétbe vesző mélységbe.
– Kösz, nem! Én már ugrottam ezen a héten, kocsistól, mindenestől, nem vágyom ismétlésre!
– Gyáva korcs! – suttogja bátyám megvetően vigyorogva, majd pár lépést hátrál, hogy legyen helye nekifutni.
És nehogy már ő jobb legyen nálam bármiben is!
Egyszerre lendülünk, egyszerre zuhanunk bele a semmibe. Gyomrom a szokott módon összefacsarodik, de mi ez a hétfő esti zuhanáshoz képest! Gyorsan véget ér, mint maga az élet. Egyszerre csapnak össze a fejünk felett a hullámok.
Pár erőteljes tempóval a felszínre küzdöm magam, aztán friss levegőt veszek. A szám telemegy vízzel, sebaj, kiköhögöm, majd bátyám után nézek. Akkor bukkan ki mellettem.
– A fenébe, hogy rogyna rá az ég, de magasról! – káromkodik, és körülötte sötéten habzik fel a víz. Vér? Nem látom a szürkületben, és az orrom is vak, eltömi a só.
– Mi van? – kérdem, és melléúszom.
– Valami felvágta a lábam – sziszeg bátyám, és a part felé tart.
Valahogy oda nincs kedvem követni, nagy hullámok csapkodják itt a magasba szökő kőfalat! De bátyám erőteljes mozdulatokkal arrafelé tempózik. Nem baj, nem lehet komoly a sérülése, ha így bírja, mentegetem magam, ám azért szemmel tartom, amíg eléri az egyik sziklát, és nem törődve annak ezer borotvapengével cakkozott felületével, kikapaszkodik rá.
Aztán leül, és megvizsgálja a lábát. Azt bizony csúf vágás ékíti, a térde alól indul lefelé, végigfut a bokájáig, és okádja a vért. Christian könnyes szemmel szitkozódik, csípheti a só, de nagyon.
– Bátyuskám, ha jól emlékszem, errefelé meglehetősen sima a tengerfenék – bölcselkedem a vízben evickélve. – Legalábbis pár éve még az volt, és az valószínűtlen, hogy azóta sziklák nőttek volna ki belőle.
– Lári-fári! – horkan fel ingerülten. – Valami csak felvágta a lábam!
És ebben igaza van. Hát nagy levegőt veszek, és lebukom a víz alá.
Azonnal megszelídül a fülemben a tengermorgás, és a sószagot is mintha elvágták volna. Bár kinyitom a szemem, de a lenyugvó nap sugarai már kint sem adnak sok fényt, amit itt a víz még tovább szűr. Tompa csendben, félvakon úszom lefelé.
Hamarosan elérem a tenger fenekét. A kinti, zord sziklafallal ellentétben homokos-kavicsos, aránylag nem sok növény meg állat él rajta. Körül tempózom, bármi furcsaság után kutatva, ami felhasíthatta bátyám lábát. Nem először keresgélek a tengerfenéken, régen kagylókért, tengerisün csontvázakért kutattuk át kedvenc öbleink homokját, nem is kevésszer. Már lassan elfogy a levegőm, amikor észreveszek valamit.
A felszínre lököm magam, ismét teleszívom a tüdőmet éltető oxigénnel, és megint lebukok. Határozott csapásokkal úszom az imént észrevett tárgy felé. Először csak valami ormótlan sziklának tűnik, aztán felsejlenek a részletek is.
Ez bizony egy autó, méghozzá valami nagyobb-forma személygépkocsi. A fény szinte észrevehetően fogy, hát egészen közel úszom a roncshoz. Orral előre van beszorulva a kövek közé, fara magasba emelkedik, ott sérthette meg magát a bátyám. Amúgy nincs nagyon összetörve, sőt, még üvege sem szakadt be.
A motorház fölé lebegek, szeretném megnézni, mi van az utastérben. Egészen közel nyomom az orrom a szélvédőhöz, egy ideig így sem látok mást, csak szürke sötétséget. Aztán az üveghez lebeg egy felpuffadt, kimeredt szemű arc.
Aha. Az talán túlzás, hogy hidegen hagy a látvány, de igazából nem kapok tőle frászt. Csak egy hulla, és ebben a kérdésben maradéktalanul osztom Charlie bácsi nézetét: "Ami az egyik oldalról nézve holttest, az a másik oldalról szemlélve vacsora." Hát idegeskedés nélkül körbetempózom a kocsit, hogy megtudjam, hány halott ül benne. De csak egy. Itt elfogy a levegőm, így fellököm magam a felszínre.
– Találtál valamit? – kérdi odakintről bátyám, aki változatlan pózban ül a sziklán, és fájlalja a lábát.
– Aha – köhögöm, és pár mély lélegzettel megpróbálom megszelídíteni össze-vissza rúgkapáló szívemet. – Autó. Egy hullával. Tök izgi! Gyere be!
– Ugye, nem poénkodsz? – kérdez vissza reménykedve bátyám.
– Frászt! – köpöm felé, és ismét lebukok.
Megint leúszom a kocsiig a kísérteties csendben. Körbetempózom, memorizálom rendszámát, típusát, színét. Aztán felúszom, újabb levegőadagért. Mikor kiemelem a fejem a hullámokból, Christian már mellettem van.
– Mutasd! – szól rám, és már merülünk is.
Kevés az időnk, fogy a fény! Lent bátyám is azzal kezdi, hogy megszemléli a hullát, ez eddig rendben. De utána nekilát kinyitni a kocsit, amit nem fogadok osztatlan lelkesedéssel! Szerencsére az ajtó be lehet szorulva, Christian felhagy a feszegetésével, és feltempózik a felszínre. Fekete lobonca fésültnek tűnik a víz sodrásában, lábszárán, a gyorsan gyógyuló sebből már alig szivárog a vér.
Kint rögtön letámadom.
– Muszáj hullát gyaláznunk? – kérdem vádló hangon, míg a sót pislogom ki enyhén könnyező szememből.
– Érdekelnek a részletek – válaszol, és már megy is vissza.
Szívesen a figyelmébe ajánlanám, hogy most nem a világ végén van, ide ki lehet hívni a rendőröket, akikre az ilyen móka tartozik, de nincs rá időm, hát merülök utána.
Mire utolérem, már kinyitotta a hátsó ajtót, és most bent motoz a kocsiban. Én a csomagtartóhoz úszom, és megpróbálom kinyitni. Szerencsére nincs zárva, erőlködés nélkül megy, ám sajnos semmi érdekeset nem lelek odabent. Pótkerék, szerszámosláda, meg egy ideges halacska, ez az egész. És már nagyon sötét van, az orromig is alig látok.
Csalódottan fellököm magam a felszínre, hamarosan nagyot csobban a víz, és megjelenik bátyám feje is. Tekintete zölden csillan, nyilván az én szemem is hasonló, kísérteties fényekkel villog már. Hiába, ha rosszak a fényviszonyok, önkéntelenül is farkasszemre váltunk. De ez most keveset segít, odalent hamarosan halott sötét lesz.
– Semmi, és már alig látok – lihegem. Feltett szándékom, hogy nem megyek vissza, elegem van a búvárkodásból. Mi vagyok én, farkas vagy fóka? Ám bátyám lelkes.
– Még lemegyek, és megmotozom – közli, majd elmerül.
Lelke rajta!
Felfekszem a lassan megszelídülő hullámok hátára, és élvezem, hogy szabadon lélegezhetek. Fejem felett a feketén kék ég, alattam a kéken fekete tenger. Végtelen békességgel ölel körül a sötétség, monoton egyhangúsággal ringat a víz. Még az sem borzol bele tökéletes nyugalmamba, hogy tőlem alig pár méterre bátyám egy soknapos vízihullát tapperol. Majd abbahagyja!
Ám nagyon sok idő eltelik, mire végre a felszínre bukik, és prüszkölő lélegzetével megtöri a hullámok lassú ritmusú csobogását.
– Nos? – kérdem, és nekivágok a part felé.
– Semmi – felel, aztán lassú tempókkal követ.
Kiúszunk a partra, és felkapaszkodunk a köveken, keresünk egy nagyobb sziklát, amin elférünk mindketten. Kényelmesen elheveredünk, aztán csak hagyjuk, hogy a fáradtság felolvadjon tagjainkban.
– Oké, mesélj – szusszanok végül, és kényelmesen nyújtózkodom, hasra fordulok, nekiszorítom arcom a még meleg kövekhez.
– Na, délelőtt voltam Olefnél – kezd magyarázkodásba bátyám. – Míg beszéltünk, kapott egy telefonhívást. Szép udvariasan félrevonultam, bámulni az ablakból a panorámát, és hagytam, hogy beszéljen. Ő virágnyelven társalgott, de a vonal másik végén nyíltan beszélt valami rendőr. Hogy a keresett kocsit a tengerparton látták, a tizennyolcas kilométerkőnél fordult le egy földútra. És hogy amúgy semmi, de keresik tovább. Na, mire gondoltam erre én?
– Arra, hogy mi lesz vacsorára – vágok közbe, majd szemtelen pofával folytatom. – Vagy talán tévednék?
– Hülye vagy! – legyint Christian. – Arra gondoltam, hogy a tengerpartra vezető összes földút lényegében zsákutca. Aki idejön, az nem átutazik, az itt akar csinálni valamit. Aminek akár nyomai is maradhattak. Szóval, gondoltam, jó ötlet ide jönni. És teljesen igazam volt, hiszen megtaláltuk a kocsit! – feszíti meg büszkén a mellkasát.
Meg kell valljam, ez esetben joggal. Tényleg logikus volt kijönni, és jó a srác orra is! Olyan pontosan meglelte a kocsi vízbe fordulásának a helyét, hogy még rá is ugrott a roncsra. Szóval, ez szép volt, de vajon mire lesz jó?
– És most hogyan tovább? – kérdem érdeklődve.
Christian zavartan pislog, tuti, hogy erre még nem gondolt.
– Hát, holnap majd körbeszimatolok a városban, és megtudom, hogy ki volt ez a fickó.
– Az persze az eszedbe sem jutott, hogy szólj Olefnek, igaz?
Picit felhorkan, tehát tényleg nem.
– Jó, jó, ha muszáj, akkor holnap szólok neki!
– Muszáj. Mert hogy ez egy hulla, amiről értesíteni kell a zsarukat!
– De kicsi Chris! Elfeledkezel róla, hogy én most már zsaru vagyok? – háborodik fel bátyám.
És tényleg. Zsaru. Testestől, lelkestől. Apja, anyja állandóan tiltotta, továbbá a nap huszonnégy órájában láthatta, hogy milyen keserves meló is ez, de Christian pici gyerekkorától erre vágyott. Tudom, hisz a testvére vagyok, és átérzem minden gondját baját, már csak azért is, mert a legtöbbön osztozunk.
– Zsaru vagy. Tehát tartanod kell magad a törvényhez, azaz be kell jelentened, ha hullát találsz – vágok vissza.
– Jó, jó, majd intézkedem! – húzza el a száját.
– Legyen! – hagyom rá, majd lassan talpra állok.
Lustán kinyújtózkodom, megropogtatom csontjaimat, aztán végigfuttatom tekintetem a láthatáron. Semmi érdekes, csak a langyos sötétség. A tengert se látom, pedig itt van alattam, és változatlan intenzitással morog. A szél már lecsendesült, ám nyilván felhős az ég, a csillagok csak itt-ott látszanak. A hold sehol.
Elfordulok a víztől, felnézek a felettünk tornyosuló sziklafalra. Meredek, és ez a gondolat kellemes emlékeket ébreszt bennem. Lenézek bátyámra, aztán lassan elvigyorodom.
– Menjünk! – biccentek felfelé.
Christian lustán talpra kászálódik, de engem ugyan nem csap be! Minden izmán látszik, hogy készen áll a versenyre. És mint ahogy lefelé jövet, most is egyszerre lendülünk neki.
Itt ugyan nagyon meredek a part, majdhogynem függőleges, de tele van repedésekkel, nem igazán nehéz rajta felkapaszkodni. Már ha az ember — ember? — farkaskarmokat visel az ujjai végén, és mellesleg nem evilági izmok repítik felfelé. Mindent összevetve, megmászni az errefelé meghúzódó kis öblök falát magában nem érdekes kihívás, tehát versenyként űzzük, amióta csak az eszemet tudom. Mint most is.
Az első ugrásom majd másfél méter magasba lendít, karmaim belevágnak a sziklába, ahogy megkapaszkodom. Aztán tovább! Feljebb és feljebb lököm magam, bár az első pillanat után már fájnak az ujjaim, de kit érdekel! Szemembe izzadtság csorog, fejemre kőpor szitál, lélegzetem ki-kihagy. Mellettem bátyám zihál, és a hangokból ítélve nincs nagyon lemaradva.
Persze végül kiderül, hogy én vagyok a jobb. Bár talán csak egy másodperccel, de én érem el hamarabb a szirt tetejét, és mire bátyám felkapaszkodik, addigra már talpon vagyok, és tiszta szívemből vigyorgok.
– Meglustultál, bátyuskám!
– Csak tapintatosságból hagytalak nyerni – motyogja, de persze ezt nem hiszem. Ilyet sose tenne!
– Lehet, hogy nem bírod elviselni, de jobb vagyok! – nevetek rá, ám nem felel. Letörli homlokáról az izzadtságot, aztán odabattyog a kocsihoz. Lassú mozdulatokkal előveszi rikító narancsszín törölközőjét, és rövid alibi-szárítkozásba kezd, aztán felkapkodja levetett ruháit.
Engem nem kötnek ilyen evilági dolgok, nedves rongyaim majd megszáradnak, hát lazán belerázom a hajam a sötétségbe, majd beszállok a kocsiba, és kényelmesen elhelyezkedem az ülésen. Aztán csak csendben nézelődöm, ahogy elindulunk haza.
A hamarosan feltűnő város kipufogógáz-szaggal és neonfényekkel fogad.

Mikor leparkolunk a házunk előtt, Christian azonnal besiet, én lassabban mászom elő a Nissanból. Már indulnék befelé, amikor megakad a szemem kocsimon, pontosabban annak a motorháztetején terpeszkedő sárkányon. Biztos, hogy Steve öccse festette, ő szokott ilyeneket csinálni...
És mit tagadjam, szomorkás érzés csúszik fel a torkomig, egyszerűen megszánom a kölyköt. Ha Ricardo ma igazat beszélt, akkor a gyerek még sokáig nem fogja látni a bátyját. Világos, ha másért nem, hát legalább miatta meg kell próbálnom kikaparni a zsaruk kezei közül a szőkés Stevet, döntök, és ez ismét megnyugtat. De, mint ahogy ma este ezt már egyszer leszögeztem magamban, ez egy holnapi probléma, hát további hezitálás nélkül besietek a házba.
Első utam a konyhába visz. Rövid terepszemle után úgy döntök, húst fogunk vacsizni, méghozzá nyersen, és bevágok a mikróba egy, a hűtőládából találomra választott csomagot. Amíg megolvad, felkocogok fürödni.
A fürdőszobánk persze már foglalt, de nem szívbajoskodom, lazán benyitok. Keresetlen szavakkal hessegetem ki a tus alól bátyámat, aki morogván felesel, és hangzatos szónoklatban ítéli el a sietséget, meg úgy mellesleg az asszonyi nemet. Majd törölközőjébe csavarja magát, és egy római szenátort megszégyenítő büszkeséggel távozik.
Részemről ügyet sem vetek rá, komótosan elpiperészkedem, utána hosszan szemezek a tükörrel. De semmi, csak saját, szépnek nem nevezhető, ám általam már megszokott arcom. És ezen nincs mit csodálkozni, ma nagyon jó kislány voltam. Sem a lelkiismeretem, sem nem Holdtestvér, de még maga Charlie bácsi sem vethet a szememre semmit! Ettől jókedvre hangolva, emelt fejjel sietek le a földszintre.
Közben bátyám rácáfolva férfi mivoltára, celebrálta a vacsorát. A húst kivette a mikróból, szeletekre vágta, tányérra tette, és két villa, meg két literes tej kíséretében kivitte a teraszra. További vacakolás nélkül nekilátunk a kajának, és egy ideig nem hallatszik más, mint csontok ropogása, meg némi csámcsogás.
– Holnap mit csinálsz? – kérdi kicsit később bátyám, miközben az utolsó szeletet csavarja fel a villájára.
– Elhozom a filmet Dodótól. Ennyi. Továbbá lustálkodom, meg esetleg hajlandó vagyok főzni is valamit – vonogatom a vállam. Hol van még a holnap!
– Én bemegyek a rendőrségre, és bejelentem a vízihullát. Meg van más elintézni valóm is. Ja, és valakinek el kéne menni a boltba! – teszi még hozzá, teljesen ártatlan hangon.
– Én tök csóró vagyok! – hárítom a melót, de nem úszom meg ilyen könnyen.
– Ó, észrevettem ám, hogy lenyúltad az ágy alól a dugi pénzem felét! Szóval, ezzel ne etess!
– Oké – adom meg magam, aztán nagyot ásítok. – Mikor kelsz?
– Kilenc felé.
– Majd ébressz fel! – motyogom fáradtan, aztán felállok, és felcammogok a szobámba.
Mielőtt leheverednék, még kinyitom a fürdőszoba ajtaját, aztán végignyúlok az ágyamon. Hamarosan hallom, ahogy Christian is feljön a lépcsőn, bemegy a szobájába, majd ő is kinyitja a közös fürdőnk felé eső ajtaját.
– Jó éjt, kicsi Chris! – dünnyögi, aztán nagyot szusszan, és szerintem már alszik is.
– Jó éjt – hagyom rá, és magam is mély, álomtalan alvásba merülök.

(péntek reggel)

Másnap arra kelek, hogy Christian rázza a vállam.
– Ébresztő, álomszuszék! Öt perc múlva kilenc!
– Naaa! – morgom, és kedvetlenül a fejemre húzom a takarót, minek következtében fedetlenné válik a lábfejem. Az én kedves bátyuskám meg nem habozik kihasználni az alkalmat, jót harap a bokámba. Mint a villám, rántom fel a lábam, és teljes erőmből rúgok, de csak bele a nagy semmibe. Christian már az ajtóban vigyorog.
– Te bolhás dög! – szitkozódom, és hozzávágom a párnámat, ám bátyám persze könnyedén elhajol.
– Húgocskám, téged még egy macska is könnyen megkergethetne ilyenkor, reggeltájt!
Még be sem fejezi, mikor már talpon vagyok, és nekiugrom. Ellöki magát az ajtófélfától, és végigfut a folyosón. Szorosan a nyomában rohanok, de csak a lépcsőn érem utol. Habozás nélkül vetődöm a nyakába, összekapaszkodva gurulunk le, a lépcsőfokok végigkopognak a gerincemen, bordáimon. Mit sem törődve a fájdalommal kapaszkodom bátyámba, aki megpróbál lefejteni magáról, majd morogva, hörögve birkózunk tovább a nappali hideg márványpadlóján. Hősiesen küzdök, de végül persze Christian kétvállra fektet, és jelképesen átharapja a torkom.
Utána elégedetten talpra kászálódik, és engem is felsegít.
– Reggelizzünk! – javasolja, majd kivonul a konyhába.
Lelkesen követem, aztán engedelmesen asszisztálok neki a hűtő kifosztásában. Ő a jobb, elragadja előlem a sajtot, meg a maradék sonkát, így kénytelen vagyok beérni pár kővé fagyott csirkecombbal. Nem vacakolok a felolvasztásukkal, megeszem jegestől-csontostól, és mellé zsírt kanalazok. Még mielőtt befejezném, bátyám a távozás hímes mezejére lép.
– Vigyázz magadra, húgocskám, este jövök! – kiált még vissza az ajtóból, aztán felmorran a Nissan motorja, és Christian kilép a reggelből.
Én is sietek, hisz ma sok dolgom van. Fürdés közben számba veszem őket, és úgy döntök, hogy a legkellemetlenebbel kezdem. Meglátogatom Stevet.

A börtönkórház nem tartozik a város nevezetességei közé, fantáziátlan, fehér épület, sok ráccsal, és sok zsaruval. Párszor már jártam itt, de ahogy végiggondolom, sose tetszett a hely. És mostani látogatásom alatt sem fogom megkedvelni, merengek, miközben konszolidált tempóban befordulok az utcájába. Pöpec módon parkolok, ráadásul olyan helyen, ahol szabad, aztán besietek az épületbe.
Fertőtlenítő szagú előtérbe érkezem, aminek túlsó oldalán masszív, fegyveresekkel őrzött ajtó vezet tovább. Ám a közelébe sem jutok, a portás azonnal leszólít.
– Nincs látogatás!
Megtorpanok, és rácsokkal megerősített kalickája felé fordulok. A fickó láthatóan a helyzet magaslatán trónol, feszül rajta az egyenruha, az arcáról gőg és felsőbbrendűség sugárzik. Hullanyugodtan odasétálok hozzá, és rákönyöklök a pultra.
– Én úgy tudom, tíztől be lehet menni.
– Még nincs tíz óra! – feleli zordan.
Oldalt pillantok, a bejárattal szemközti falra felakasztott órára.
– Két perc múlva tíz – jegyzem meg.
– Két perc múlva bemehet! – válaszolja, és van egy olyan érzésem, hogy Napóleon sem lehetett ennyire tudatában hatalmának. – Ez börtön, itt rendnek kell lennie!
Végigmérem arcát, hideg szemét, de ez nem tesz jót a lelkemnek. Ökölbe kell zárom a kezem, hogy előbukó karmaim ne szakítsák fel a pult műanyagát, talán fel is morranok. És nagyon gyorsan távozom.
Szinte futva érek ki az utcára, és meg sem állok a szemközti oldalon rozsdálló biciklitartóig. Ott aztán belekapaszkodom a hideg vasba, és kitöltöm szerencsétlenen a dühöm. Megadóan hajlik, amerre csak tekerem, aztán persze a kezemben marad.
Idegesen körbe nézek, de senki sem bámul, hát elejtem a letört vasdarabot, és úgy teszek, mint aki épp csak erre sétál. Visszafogott tombolásom másik eredménye, hogy immár nyugodt vagyok, bár lehet, hogy mosolyom egyelőre még vicsornak hat. Kifújom a levegőt, letörlöm a homlokomról az izzadtságot, aztán lassú lépésekkel visszamegyek a kórházba.
Másodjára már türelmesebben veszem az akadályt, faarccal tűröm, hogy a portás elszöszöljön a papírjaim felett. Sokáig vacakol, és valami kifogást keres, hogy kivághasson, de nincs szerencséje. Meglehetős pontossággal tisztában vagyok a jogaimmal és a kórház rendszabályaival, továbbá fapofával hazudok, amit éppen kell. És végül persze bejutok.
Egy őr kíséretében vághatok neki az épületnek, ami újabb problémát jelent, mivel a fiatal fegyveres habozás nélkül lecövekel a lift előtt, és megnyomja a hívógombot. A fülke halk súrlódással érkezik, majd szélesre tátja pofáját, hogy felzabáljon minket. Az őr előre enged, pattanásig feszült idegekkel lépek be, és beállok a sarokba. A fegyveres is jön, aztán megnyomja az egyik gombot, az ajtó bezárul mögöttünk.
Szorosra zárom a szemem, de ez sem sokat segít. Érzékeny orromnak köszönhetően nem tudok megfeledkezni a tényről, hogy alig egy könyöknyire tőlem egy idegen férfi áll, a lift enyhe himbálása pedig arra figyelmeztet monoton állandósággal, hogy cselekvési terem alig karnyújtásnyira terjed ki. Egy örökkévalóság múlva enged csak el a fém jeges ölelése.
Hideg kórházfolyosóra kerültünk, lépteinket elnyeli a pvc-padló. A levegőben sűrű fertőtlenítő-aroma úszik, de ez sem tudja teljesen elnyomni a különféle betegségek lázcsatakos szagát. Kétoldalt üvegfalú, de pókhálófinom ráccsal biztosított helyiségek nyílnak, bent emberek fekszenek, körülöttük monitorok villódznak, gépek morognak.
A fegyveres végül megáll egy ajtó előtt, kulcsot vesz elő, és beenged.
– Nincs sok ideje. Siessen – javasolja.
Egy kórházban ez még elfogadható tanács lenne. Mondom lenne, ha orvos adná. Ám így sem érdemes kekeckednem, az őrnek is van tekintélye, bár nem az általa képviselt tudás, hanem csak a fegyverei, meg a mögötte álló törvény miatt. Némán lépek el mellette.
Bent Steve fekszik, fehér arccal, karjából infúzió indul, nyakán kötés, lába gipszben. Önkéntelenül is az jut eszembe, hogy normális esetben nekem is így kellene most kinéznem, vagy talán még rosszabbul.
– Szia! – köszönök halkan, mire felnéz, és lassan bár, de felismer. – Bocs, de odakint azt mondtam, hogy a menyasszonyod vagyok – mosolyodom el halványan, aztán az ágya mellé lépek, lehajolok, és úgy teszek, mintha megcsókolnám.
Hideg és gyógyszerízű az ajka, mégis végiglibabőrözik a hátam a furcsa, szokatlan érintéstől. Steve nem jön zavarba, lassan elmosolyodik.
– Szia Chris! Vártalak. Ricardo üzent tegnap, hogy ma be fogsz jönni – suttogja erőtlen hangon.
Lelkem elborul, ezek szerint a csúcspofátlan bandavezér biztosra vette, hogy meg tud dumálni. Sziklaszilárdan elhatározom, hogy erről még elbeszélgetek a sráccal, akár pár pofon erejéig is, de ez nem mostani probléma. Most igyekszem kedves maradni, hisz nagybeteggel beszélek. Meg egyébként is, ittlétem legfőbb célja az, hogy lelket öntsek belé.
– Szarul nézel ki, fiú! – bíztatom hát.
– Ja. De te megúsztad – mér végig lassú fejmozdulattal.
– Aha, de látnád az oldalamat! Több rajta a kék folt, mint az ép felület! – hazudom őszinte tekintettel. Ám Stevet nem könnyű lerázni.
– Engem gyorsan lecsaptak, te akkor még talpon voltál. De később mintha még láttalak volna... – mondja, és nyitva hagyja a mondatot.
– Lehet, hogy láttál. Amíg lehetett, maradtam, de nem segíthettem rajtad, és hamarosan le kellett lépnem – felelem, és bár hangom együttérző, de a fejem hideg, hisz kegyetlen titkot őrzök. Semmiképpen sem hagyhatom, hogy bárki is gyanakodni kezdjen.
– Ha úgy érzed, hogy cserben hagytalak, akkor bocsánat – teszem még hozzá halkan.
Steve fancsali vigyorra húzza a száját.
– Nem érzem úgy, hogy cserben hagytál volna – feleli, aztán elnéz a másik irányba, és sokkal halkabban folytatja. – Vigyél ki!
Kurtán biccentek, bár ő ezt nem láthatja.
– Kihozlak. Bízz bennem, haveri becs' szóra kihozlak! – fogadkozom, és komolyan is gondolom.
– Kösz – válaszol, majd visszafordul felém. És ezzel, azt hiszem, mindent megbeszéltünk.
– Ha valami egyebet esetleg még tehetek érted... – kérdem még, de csak megrázza a fejét.
– Kösz, nem kell semmi. Tom tegnap is meglátogatott, meg holnap is jönni fog, és ő hoz mindent, amit kell meg lehet.
Bólintok, tehát az öccse itt járt. Az egyik monitor tükrében apró sárkányt látok áttekeregni, talán csak a szemem káprázik. Az mindenesetre biztos, hogy nekem nincs más tennivalóm, mint csalni, hazudni és persze vesztegetni, hogy Steve kikerüljön innen.
– Akkor szia. Sok a dolgom – biccentek, és ő is elköszön.
Kint az őr rögtön elindulna velem kifelé, de leintem.
– Egy pillanat! – emelem fel a kezem, és szétnézek.
A folyosó végében pult rekeszt le egy kis részt, körülötte rendőrtisztek meg fehérköpenyes fickók beszélgetnek. Bár nem látok közöttük ismerős arcot, de feléjük indulok. Erre megélénkülnek, mire odaérek, az egyik zsaru már a pulton támaszkodik, de persze nem szólítana meg semmi pénzért. 
– Jó napot. A nevem Christina Hunter – mutatkozom be, és hagyok nekik időt, hogy felfogják, mire akartam célozni. Az egyik idősebb pasasnak esik le leghamarabb, hogy az apám lánya vagyok, kedvesen rám mosolyog.
– Tehetünk valamit a kisasszonyért?
– Hát, nem nagyon – vonok vállat, és megengedek magamnak egy barátságos mosolyt. – Csak az egyik barátomat látogattam meg. Itt fekszik a háromnegyvenkettesben, Steve Beltnek hívják. Szegény srác jól belekeveredett valamibe, remélem, hamar kiengedik – fejezem be, aztán várok.
Lehet, hogy ezt finomabban kellett volna csinálnom, lehet, hogy ennek nem ez a módja, de tőlem ennyi telik. Így is érzem, hogy elvörösödöm, és csak azért nem rohanok el, mert tartozom a szőkés Stevenek annyival, hogy megpróbálom elviselhetővé tenni számára az itt töltendő időt.
Ám az idősebb zsaru megértő. Nyilván nem először kérnek tőle ilyesmit.
– Bizonyosan hamar kiengedik a barátját. De ne aggódjon érte amíg itt van, ez végül is csak egy kórház, nem börtön! – bíztat mosolyogva.
Remélem, hogy ezt azt jelenti, majd odafigyel a srácra. Remélem. Ám megbizonyosodni erről nincs lehetőségem, hát elmormolok egy kurta "Köszönöm!"-öt, aztán sarkon fordulok, és gyors lépésekkel elmenekülök.
– A lift arra van! – kapja el a karom már a lépcső közelében a mellém leosztott őr, akinek a létezéséről eddigre meg is feledkeztem.
Mint a villám fordulok felé, és egy kurta mozdulattal kitépem a karom a szorításából. Önkéntelenül is a fegyvere után nyúl, de félúton megakad a keze. Egy hosszú pillanatra végtelen csend nehezedik ránk, amit végül én török meg.
– Lépcsőn megyünk! – jegyzem meg halkan. Még csak nem is fenyegető hangsúllyal.
Tekintetünk összekapcsolódik, átível rajta a bennem imént felgyülemlett feszültség, de csak röpke másodpercekre. És nem lepődöm meg, amikor az őr elkapja a szemét, majd lassan biccent, és elindul a lépcső felé.
Nem, nem lepődöm meg. Az ő tekintetében csak értetlenséget láttam, azt viszont tudom, hogy az én szemem zölden lángol, ha a lelkem fűti az indulat, hogy messze fénylik belőle, ragadozó vagyok. Tudom, hogy az emberek nem szeretik ezt nézni.
Ezt is Charlie bácsi mondta.

– Emberek közt élsz, hát próbálj meg úgy viselkedni, mintha ember lennél! – intett minket gyakorta. Ezt én még csak elfogadtam, de Christian sokszor kötözködött vele ebben a kérdésben.
– Most például mi a bajod? – tört ki egyszer, amikor kicsónakáztunk az egyik, hegyek közé szorított tavacska vizére.
– Most? Most például az a bajom, hogy majd kitépted annak a szerencsétlen pasasnak a karját! – morgott az öreg, és nekifeszült az evezőknek.
– Hé, ő kezdte! Örüljön, hogy nem vertem meg! – méltatlankodott Christian, tizenöt életévének teljes öntudatával. – Tisztára lila lett az agyam, ahogy sipákolt!
– Na! – szóltam közbe, bár engem senki sem kérdezett. – Azért azt meg kell jegyeznem, hogy amikor elvittük mellette a csónakot, akkor majdnem lelöktük a stégről. Ennyiben esetleg hibásak vagyunk! – fejtegettem tudálékosan, de bátyám olyan pillantást vetett rám, hogy jobbnak láttam elhallgatni.
– Akár volt rá okod, akár nem, nem verheted meg! Emberek között éltek, nem a vadonban! Nem teheted meg, hogy megtéped, aki idegesít! – érvelt Charlie bácsi, majd óvatosan beemelte az evezőket a csónakba. Egyre lassulva siklottunk a víz játékos tükrén, köröttünk hegyek álltak őrt, felettünk madarak sírtak. Kora tavasz volt, hűs, de már virágok illatával terhes.
– Ez így tök szar! – csapott a levegőbe bátyám. – Nekem állandóan szívnom kell amiatt, hogy félig farkasnak születtem? Csak titkolódzni, meg meglapulni, ebből állna az életünk? Hát semmi hasznom sincs belőle, hogy fél kézzel meg tudok ölni egy embert? Ez egyszerűen nem igazság!
Charlie bácsi mogorván felhorkant, és rávillantotta a fogait.
– Ezer előnye van, hogy annak születtél, aminek, és épp így ezer hátránya is! Hogy mennyire használod ki, az csak rajtad múlik! De semmiképpen sem engedheted szabadjára az indulataidat, mert akkor rövid életű leszel ezen a földön!
– De, Charlie bácsi! – szóltam közbe bátortalanul. – Amikor odajöttél a pasas kiabálására, hogy elsimítsd a balhét, akkor te is majdnem megtépted azt a fickót! Nem értem, miért háborodsz fel, hogy Christian is ugyanígy viselkedett!
– Kicsi Chris, a hangsúly a "majdnem"-en van. Én nem bántottam, de ő elhitte, hogy bántani fogom, ha sokat kekeckedik. És ez a lényeg! Ez a legegyszerűbb módja, hogy érvényesítsd az akaratodat az emberek között!
Itt sokat sejtetően elhallgatott, de persze nem hagytam annyiban.
– Úgymint? – kérdeztem, és szórakozottan belekalamoltam tóba, hogy összetörjem a benne tükröződő tájat. Az öreg egy pillanatig hallgatott, aztán sokkal nyugodtabb hangon folytatta.
– Láttatok már kutyákat egymásra morogni? Acsarkodnak, el is döntik a vitás kérdést, de egyáltalán nem biztos, hogy meg is verekszenek.
Christian szemöldöke magasra szaladt.
– Azt javaslod, hogy az emberi civilizációba való jobb beilleszkedés végett... ööö... acsarkodjunk? – kérdezett közbe hitetlenkedve.
– Igen! Acsarkodjatok, de ember módra! Éreztessétek velük, hogy ti erősebbek vagytok, hogy megverhetitek őket, ha akarjátok.
– És ez működik? – kérdezte bátyám.
– Persze! Ha nem hiszitek, próbáljátok ki! Az emberek ugyan nagyon büszkék rá, hogy ők civilizáltak, de azért a felszín alatt élnek még a régi ösztönök! És ebben nektek nagy az előnyötök. Elég egyetlen, hosszú ragadozópillantás, hogy a nyomorú majmoknak az inába szálljon a bátorságuk – nevette el magát.
– Hiszi a piszi! – morogta bátyám, de az öreg nem győzködte tovább, csak vállat vont, aztán egy laza mozdulattal belelökte a vízbe.
Christian elmerült, majd hamarosan előkerült, és prüszkölve a csónak felé tempózott. Charlie bácsi meg, csupán a egyenlőség nevében, engem is beleborított a tóba. Én már számítottam valami ilyesmire, megkapaszkodtam a karjában, és magammal rántottam. A gyorsan kibontakozó, remek vízicsatában pedig a civilizáció-kontra-ösztönök vita jelentéktelen aprósággá zsugorodott ahhoz a problémához képest, hogy mikor jutok végre levegőhöz.
Azt viszont jól megjegyeztem, hogy a szememben látszik való énem, tehát óvatosnak kell lennem ezzel kapcsolatban is. Ám a tükrökről szóló tanítás után már nem tűnt furcsának ez sem. A régi közhely szerint szem a lélek tükre, nem?
Miért csodálkoznék rajta, hogy az én tekintetemben egy vérengző fenevad üvölt, ha elragad az indulat?

Amint kijutok a börtönkórházból, hálát adok az égnek, hogy túléltem, majd bepattanok sárkányomba, és elsöprök a helyszínről. Nem sok kell hozzá, hogy megnyugodjak, hogy a vállam, fejem simogató napsugár mosolyt csaljon az ajkamra.
Eh, végül is nem nagy ügy kijuttatni valakit az előzetesből! Picit hazudni kell hozzá, csalni, könyörögni, vesztegetni, végső esetben pedig rácsokat fűrészelni, verekedni és futni, ezek nagyrészéhez pedig tűrhetően értek! Még ma kihozom a srácot! Tehát irány a rendőrpalota!
Ásítozva sorolok be a mazsolák közé, persze ma is csak csupa nyugdíjas nagyanyó közlekedik, igyekszem feltűnésmentesen beolvadni közéjük, így hát van időm végiggondolni a részleteket. Kihez menjek legelőször? Nos, mondjuk Dodóhoz. Nem mintha a laboros srác bármit is tehetne értem, egyszerűen csak érdekel, hogy mire jutott a filmmel. Pár perc alatt végzek, ennyit igazán várhat Steve a rácsok mögött, ettől még nem penészedik meg, vélekedem, és ennyi elég is lelkem megnyugtatásához.
A kocsit leteszem a parkolóban, majd futva sietek fel a harmadikra, ahol könnyedén meglelem Dodo folyosóvégi laborját, és bekopogok.
– Most nem! – kiabál ki, de hát munka közben mást várni tőle nem lehet. Megszállott a fickó, ez talán az egyik legszimpatikusabb vonása.
– Ki vágyik látni a te borostás pofádat? Egyszerűen lökd ki a képeket a küszöb alatt, és én már itt sem vagyok! – bíztatom.
– Te vagy az, kicsi Chris? – kérdez ki.
– Naná, majd a télapó!
– Jaj, hát nem tudsz várni egy keveset? – nyivákol, de aztán még végtelen perceket töltök unalmas ácsorgással. Közben hallom, hogy odabent zörög, meg még beszél is valakivel, akinek a hangját nem tudom kivenni, tehát nyilván egy telefonkészülék másik oldalán lóg az illető, majd végül, nagy sokára, csak kitárul az a fránya ajtó.
Dodo most is fehér köpenyt visel, és most is vaksin pislog, ahogy előbukkan laborja pokolbéli vörösségéből.
– Gyere! – lép ki ideges orrdörzsölés után, és karon is ragad.
– Csak a képekért jöttem... – kezdeném, de közbe vág.
– Gyere már!
És közben meredten leszegi a fejét, az istennek sem nézne a szemembe. Ahogy beterel a társalgóba, kezdek aggódni, hogy esetleg tényleg valami nagyon perverz dolog volt azon a filmen! Azért lecsüccsenek, és érdeklődve várom, hogy mit ad elő. De csak szerencsétlenkedik a kávés lombikkal, aztán leül velem szemben.
– Izé, hogy vagy? – kérdi, nekem meg leesik az állam.
– Jól. Az idő pedig gyönyörű, mielőtt rátérnél a kettes számú társalgási témára. Mi a bajod?
– Semmi! – visszakozik, és picit vörösödik is, izzadtságszaga egy árnyalatnyit elmélyül.
– Jaj, Dodo, a hamukázás neked sose ment! Ha semmi bajod sincs, akkor add a képeket, még sok dolgom van. Ha problémád támadt, akkor szívesen tartom a vállam, hogy kisírd magad. Ha meg én bántottalak volna meg, akkor ne kertelj, vágd a pofámba!
– Nincs semmi baj! – biztosít, és lapos pillantást vet az ajtó felé.
Vár valakit?
– Akkor add a képeket – felelem, és két tenyérrel rátámaszkodom a combjaimra. Aztán magam is várok, és elég sokat.
– Volt velük egy kis probléma... – kezdi végül, én meg nagyot sóhajtva hátradőlök a fotelben.
– Ne kímélj!
– Ööö...
– Eddig értem. Aztán?
Letörli a homlokáról az izzadtságot, és ismét nekivágna, amikor hirtelen segítséget kap. Kivágódik a társalgó ajtaja, és belép Olef Olsen, minden narkóügyek legfőbb atyaúristene.
A pasas normál középkorú férfi, párhuzamosan kopaszodik és őszül, talán pocakosodik is, ám egyelőre még jól tartja magát. Ha ideges, akkor dohányzik, de ezen kívül pedáns életet él, esténként rendszeresen kocog és két gyereke, meg kedves felesége van, aki remek steaket tud sütni. Nos, részemről ennyit tudok a fickóról, no meg hogy apám megbízott benne.
Most feldúltnak tűnik, szája sarkában frissen gyújtott cigaretta füstöl.
– No végre! – sóhajt Dodo, és láthatóan megkönnyebbül, de nem kerülheti el gyilkos pillantásom. Tehát az imént az öreget riasztotta telefonon! A piszok áruló, hogy csőbe húzott! Mert itt bizony nagy vihar várható, aminek én leszek a szenvedő alanya, ez világosan látszik. Bár nem tudom, mivel érdemeltem ki a megtiszteltetést.
– Szia kicsi Chris, régen láttalak! – köszönt közben Olef, és lerogy egy fotelbe, velem szemben.
– Szia – motyogom, majd csendesen várom a folytatást.
Nos, nem teszi próbára türelmemet, azonnal belevág.
– Mi a jó bús fenét csináltok ti a bátyáddal? – szegezi nekem a kérdést.
– Hé, Chris a te beosztottad, hogy ő mibe keveredett, azt neked kell tudnod! – tiltakozom kapásból, bár lilám sincs, mire megy ki ez a játék.
– Nem, Chris nem az én beosztottam! Tegnap itt járt, hogy visszakönyörögje magát, de megmondtam neki, hogy szó sem lehet róla!
– Nem vetted vissza? – csodálkozom, bátyám mintha mást mesélt volna.
– Nem!
– De hát fél éve te voltál, aki megbízott benne, ha jól hallottam – motyogom, mire dühösen felmordul.
– Jobb, ha nem emlékeztetsz rá, életem legnagyobb tévedése volt! Érthetetlen módon, talán pillanatnyi elmezavar miatt belementem, hogy Dél-Amerikába utazzon, alig két hónapos kiképzés után mélyvízbe dobtam. És keservesen megbántam! Borzalmas volt közölni a szüleitekkel a halálhírét, amikor azt hittük, kivégezték! Nem vagyok hajlandó még egyszer végigcsinálni!
– Hát, végül is érthető – bólogatok.
– Ennek ellenére mit hallok ma reggel? Azt, hogy tegnap este, strandolás közben talált egy hullát. Sőt, találtatok! Egy olyan partszakaszon, ahol szakképzett hegymászókon kívül esetleg egy szárnyas hegyi kecskének van esélye leereszkedni. És bátyád állítása szerint ti tegnap "fürödni" mentetek oda!
Itt lélegzetet vesz, hát van lehetőségem közbevágni.
– Becs' szóra így volt...
– Persze, teljesen véletlenül leltétek meg a koronatanúmat, akit közel egy hete keres az összes emberem!
Aha. Tehát egy kiiktatott koronatanút találtunk tegnap. Érdekes.
– Nem véletlen volt. Chris hallott valami pletykát – védekezem lazán.
Aztán hallgatok. Illetve hallgatunk, mivel Olef sem szólal meg, talán még vár tőlem valamit. Hiába, tényleg nem tudok többet. Így őszinte sajnálkozással vonhatom meg a vállam, mire nagyot sóhajt.
– Rendben, lépjünk tovább! Talán azokról szülinapi fotókról hajlandó vagy beszélni, amiket tegnap hoztál előhívatni, és amiken legkedvesebb narkóneppereim láthatók!
Ezzel kivág zakója zsebéből egy vaskos borítékot az asztalra. Fekete-fehér képek csúsznak ki belőle, megpróbálom a lehető legkevésbé feltűnő módon meglesni őket, de csak a felsőt látom, és abból is csak pár amorf foltot. Közben Olef válaszra vár, hát felnézek rá, vállat vonok.
– Oké, nem szülinapi fotók – hagyom rá.
Nagyot sóhajt, és visszavesz a hangerejéből.
– Legalább apátok tudja, hogy mit csináltok?
– Persze! – bólogatok buzgón, remélve ez elég lesz a kijutáshoz. Ám frászt, zsaruval beszélek, ez seperc alatt kiderül.
– Tudja ám a jó fenét! Amikor bátyádat tegnap megkérdeztem, ő is esküdözött, hogy Karl beleegyezésével csináljátok azt, amit, ám amikor ma reggel felhívtam az öregfiút, megvallotta, hogy vagy fél éve felé se néztetek!
Nos, ez igaz, nagyon is, hát kicsit zavarba jövök. Olef nyugodt lélekkel hagy szenvedni, naná, hogy nem segítene! Hirtelen semmi okos nem jut az eszembe. Hát óvatosan a boríték felé nyúlok, és mivel senki sem szól rám, kiveszem belőle a képeket. Lassú megfontoltsággal szemlélem meg őket, nem mintha a tartalmuk annyira érdekes lenne, egyszerűen csak az időt húzom.
A fotókról ismerős éjszaka köszön rám vissza, egy Merci meg egy Volvo, két pasas, külön-külön, majd egymással tárgyalva, teljes alakban, meg portréként is. Lassan szolid tisztelet ébred a szívemben a fotós iránt, nem lehetett semmi a találkozót körülvevő dupla gyűrűbe bejutni, és megcsinálni ezeket a képeket! Ki a fene lehet? Biztos megszállott ő is, épeszű ember kerüli a maffiát.
De nincs időm ilyesmiken töprengeni, hát az asztalra ejtem a képeket, és felnézek. Olef türelmesen vár. Cigijét közben elnyomta, bár a levegő ettől még belélegezhetetlenül füstszagú maradt, torkomat feltörekvő köhögés marja.
– Oké. Mi kell? – kérdem végül kényszeredetten.
– Hol készültek a képek? Mikor? – kezdi sorolni az őt érdeklő kérdéseket.
– Szerda este volt egy találkozó. A belvárosi parkban. Emlékszel, ahol egy bandaháborúban meghalt két ember – kezdem lassan, és egy pillanatra felrémlik bennem a vérszag.
– Ki volt a fotós?
– Én... – hazudom, meglehetősen kevés határozottsággal. De hát azt mégsem mondhatom, hogy egy idegen férfiból vertem ki ezt a nyomorult filmet!
– Mi a fenét kerestél te ott?
Ez meg végképp jó kérdés!
– Fogalmam sincs róla! – sóhajtok, a változatosság kedvéért most teljesen őszintén.
Olef tekintete elborul, nagyot csap az asztalra.
– Nem és nem! Elegem van belőletek! Már akkor bolond voltam, hogy egyáltalán szóba álltam Chrisszel, és még bolondabb, hogy elküldtem Kolumbiába!
– De hát életben maradt, itt van és virul! – tiltakozom, ám ezzel csak olajat öntök a tűzre.
– Nagyon is virul! – csattan fel Olef. – Olyannyira, hogy további eszement őrültségeket tervez! Immár veled együtt!
– Persze, persze, ő eszement, de ezért ne rám haragudj! Én egyébként is teljesen civil vagyok, azt teszek, amit akarok! – húzom fel az orrom.
– Nem és nem! Civil vagy, de ez nem azt jelenti, hogy azt tehetsz, ami az eszedbe jut! A zsaruk munkájához nincs közöd, nem keveredhetsz bele egy rendőrségi akcióba! – kiabálja kedélyesen, mire már én is megemelem a hangom.
– Igen? Akkor ugorj be a tizenkettediken Inez főhadnagyhoz, és kérdezd meg tőle, hogy áll egy bizonyos Park nevű kuplerájtulajdonos elleni bizonyítékok gyűjtögetésében! Mert hogy ő habozás nélkül engem lógatott be csalinak a pasas elé! Napok óta arra vár, hogy fószer megveressen, és akkor ő jól lecsukathassa!
Dühösen fújok egyet kifakadásom végén, aztán megint csend, de ez alkalommal nem én vagyok az, aki nem jut szóhoz.
– Kihasználtak? – kérdi végül Olef zavartan.
– Ki, mint a huzat! Ráadásul cégbeliek!
– És adódtak ebből kellemetlenségeid?
– Hát attól függ – vonok vállat könnyedén. – Te kellemetlenségnek tartod, ha két bazi nagy darab ürge megpróbál agyonverni?
Olef értetlenül pislog, aztán feldob egy logikus kérdést.
– Tettél feljelentést?
– Ööö... Elfelejtettem – vallom meg hökkenten, és ezzel már el is vesztettem pillanatnyi fölényemet.
– Elfelejtetted? – visszhangozza hitetlenkedve Olef, és elborul az arca. – Hát ez az amiről beszélek! Őrült vagy, felelőtlen, meggondolatlan és merész! És ezt ráadásul a város legjobban szervezett bandái körül csinálod! A leghatározottabban megtiltom, hogy tovább kockáztasd az életed! Ha megtudom, hogy akár a kisujjadat is megmozdítottad ez ügyben, ha csak a közelébe is kerülsz a munkámnak, szavamra mondom, nem törődöm apáddal, és lecsukatlak! A börtönben legalább biztonságban leszel! – fejezi be, és nagyot szusszanva talpra löki magát. – És most tűnés, ne is lássalak többet, világos?
Világos, a fejmosás véget ért. A kapott instrukciók tiszták, elmehetek, sőt, lehetőleg úgy menjek el, hogy vissza sem jövök. Gyorsan el is indulok, ám az ajtóban eszembe jut valami. Leginkább a "börtön" szóról. Így csak megállok, majd lassan visszafordulok.
– Ööö... izé... – kezdem bátortalanul.
– Mit akarsz még, kicsi Chris – horkan fel dühösen Olef.
– Szívességet kérni – bököm ki merészen.
– Szívességet? Még ezek után szívességet mersz kérni? – mereszt rám nagy szemeket, mire csak felizzik lelkemben valami.
– Jó, ne nevezzük szívességnek, legyen alku – morranok fel, szemem résnyire szűkül, kezem merészen csípőre teszem. – Békén hagyom a munkátokat, sőt, megkísérlem bátyámat is lebeszélni az öngyilkos akciókról. Nem mondom, hogy könnyű lesz, te is ismered Christ, de pont ezért tudnod kell, mekkora melót vállalok fel ezzel! Ám rendben, megteszem. De cserébe kell a segítséged!
Szavaimat nagy csend követi. No igen, a narkóügyek érinthetetlen magasságokban trónoló főnöke már elszokhatott tőle, hogy zsarolják.
– Miféle segítségről lenne szó?
– Az egyik barátom, egy jó barátom nagy bajban van. Szerdán, azon a bizonyos találkozón velem volt, sokat segített, nélküle nem lennének meg ezek a képek. Ám hála helyett mit kapott? Elkapták a zsaruk, le akarják sittelni, de nagyon szeretne szabad lábon védekezni. Te kihozhatnád – jelentem ki végtelen merészséggel.
– Micsoda? – háborodik fel Olef. – Ezt komolyan gondolod? – kérdezi, mire elszántan biccentek.
– Komolyan.
Olef végigmér, tekintetünk találkozik pár végtelen pillanatra, egymásnak feszül két haragvó szempár, végül ő az, aki elfordítja a fejét. Mikor ismét rámnéz, már inkább fáradt a tekintete, mint dühös, szomorúságot, vagy még inkább beletörődést olvasok ki a szeméből.
– Jó, megnézem mit tehetek! Holnap délben keress fel az irodámban. De ennek az az ára, hogy leszálltok a narkóügyekről, és békén hagyjátok a maffiát, világos? – jelenti ki végül, aztán határozott léptekkel elindul kifelé.
Az utolsó pillanatban rebbenek félre előle, kisiet mellettem az ajtón.
– A srác neve Steve Belt! – kiáltom még utána, nem válaszol.
Ennek ellenére biztos vagyok benne, meg fogja próbálni. És ezért cserébe csak annyit kell tennem, hogy nem teszek semmit! Igazán remek! Egyszerűbben megúsztam, mint hittem volna!
Elégedetten elmosolyodom, és közben mellesleg egy könnyed mozdulattal elkapom Dodo felkarját, amint az éppen kisurranna mellettem az ajtón.
– Várj csak egy percet! – vigyorgok rá, bemutatva harminckét, ragyogóan fehér fogam.
– Na, kicsi Chris, ne légy morc! – mentegetődzik, és a folyosó felé pislog, ahol eltűnhetne. – Csak a munkámat végeztem, nem akartalak kellemetlen helyzetbe hozni!
– A munkádba beletartozik az is, hogyha egy jóbarátod kér tőled valamit, akkor rögtön rohansz árulkodni? – vonom felelősségre zord hangon, és kicsit hátra lököm, a szoba belseje felé.
Könnyen megtehetem, erősebb vagyok nála.
– Ez nem árulkodás volt! Olef régóta kergeti ezt a két ürgét, meg kellett neki mutatnom a képeket! – védekezik, és hátrálni kezd.
Megyek után, lassú, ringó léptekkel.
– Tegnap diszkréciót kértem!
– Nem, te szívességet kértél! És amiben tudtam, segítettem is!
– Ó, értem! – húzom még szélesebbre mosolyom. – Akkor segíts még egy kicsit! Ki az a két figura, aki rajta van a képeken?
– Nem... – kezdene neki, de ekkor eléri a falat. Nyugodtan lépek utána, kezem megtámasztom a válla mellett, arcom közel hajol az arcához, tekintetünk találkozik. Nem állja sokáig zöld szemem látását, lesüti a fejét.
– Ha megmondom, szent a béke? – kérdi csendesen.
– Persze!
– A Volvós pacák gúnyneve Leonardo, ő manapság Dirak első embere.
– John Diraké? – szökik magasba a szemöldököm. – Én azt hittem, sitten van. Még úgy kábé ezer évig.
– Talán egy hónapja sincs, felmentették – legyint Dodo kesernyésen elhúzva a száját. – Ma már ismét a habtiszta üzletember álcája alól irányítja a város fél alvilágát. De elkapjuk még egyszer! Mondjuk, ha ilyen ütemben loholunk a nyomában, akkor körülbelül egy fél évszázad múlva!
– Aha, tehát az ő embere találkozott szerdán... Kivel is?
– A másik, a Mercis nevét nem tudom. Őt Carlos kíséretében látták egy párszor.
– Ki az a Carlos?
– Carlos Marcia, a legújabb keresztapa, frissen importálva egyenesen Kolumbiából. Tudod, amíg Dirak sitten volt, kicsit összeomlott a hálózata. Az űr kitöltésére érkezett meg Carlos. Nem tudjuk, mennyire vetette meg a lábát. Lehet, hogy egyenrangú félként tárgyal a visszatérő Dirakkal, de az is lehet, hogy felajánlotta neki a szolgálatait. És ez egy érdekes kérdés, Olef erre szeretné tudni a választ.
– Értem – biccentek, és tényleg.
– Akkor most elengednél? – érdeklődik Dodo, és lefejti a kezem a torkáról.
Magam észre sem vettem, mikor kulcsoltam át a nyakát, hát zavartan elengedem, majd hátrálok pár lépést.
– Persze... Bocs! És kösz a segítséget!
– De ugye nem akarod semmi eszementségre felhasználni, amit tőlem hallottál?
– Á, dehogy – rázom a fejem, de már máshol járok. Dirak szabad. Él és virul. Meg főbe löveti a bátyámat. Nem mintha Christian nem érdemelné meg, de mégis!
– Olefnek megígérted, hogy nyugton maradsz! – rezzent vissza a valóságba Dodo hangja. És persze, igaza van. Steve szabadsága múlik azon, hogy ne csináljak hülyeséget!
– Megígértem és megtartom! – bólintok komolyan, majd rövid búcsúzás után távozom.
És nem tagadhatom, fenemód jó a kedvem! Az a piszok Steve nagy mázlista! Alig fél órája ígértem meg neki, hogy kihozom, és már el is intéztem! Hát nem remek? Szavamra, kedvem kerekedik megcsókolni az egyik üvegajtóban szembe jövő tükörképemet, és még az sem esik nagyon rosszul, hogy az üveg zölden izzó farkasszemmel és loboncos bundával ábrázol. Ilyen vagyok, nincs mit tagadni, és egyébként pedig reszkess világ!
Persze, az élet tökéletes pillanatai nem tartanak túl sokáig. Ez speciel a lift melletti kávéautomatáig bírja, ahol is kiáltás rezzent vissza a rózsaszín fellegek közül.
– Szia, kicsi Chris, ezer éve nem láttalak! – búgja egy hang a hátam mögött, én pedig reflexből fordulok, a kezem ökölbe szorul, de aztán felismerem a nagydarab, szőke pasast, aki mögöttem nyomul.
– Ó, látom, még mindig előbb ütsz, és csak aztán nézed meg, hogy kit tettél ártalmatlanná, nagylány! – folytatja a fickó a kedélyeskedést, én meg összeszedem magam annyira, hogy barátságosan elmosolyodjak.
– Szia, Hans. Látom, jól vagy – motyogom, és ahogy közben végigmérem, meg kell állapítanom, hogy tényleg. Sajnos. Avagy szerencsére, ahonnan nézzük.
– Ja, remekül. Már nem is látszik, melyik karom tört el, igaz? – nyújtja elém megszemlélésre a fent említett végtagokat. Közben meg is feszíti izmait, így akár gyönyörködhetnék is benne, hogy milyen pompásan kigyúrt, csupaizom fickó.
De nem gyönyörködöm, inkább visszafogom a hányingeremet.
– Tényleg, most már megint tök jól nézel ki – jegyzem meg, és közben azon gondolkodom, hogy miért nem vágom a pofájába a haragomat, mondjuk a teljes kávéautomatával együtt?
Nos, a válasz egyszerűen csak az, hogy ennél egy árnyalattal büszkébb vagyok. Orrom ég felé fordításának ára pedig heves émelygés, mert hogy esetlegesen még hosszú másodpercekig el kell viselnem a pasast.
– Aha. És te mit csinálsz mostanában? – társalog, fülig eresztett vigyorral, bizalmasan közel húzódva.
– Vagyok – morgom kurtán, és hátrálok fél lépést. Nyomul ám utánam a fickó, minden kommandósok gyöngye!
– És a régi terved? Hogy testőr leszel?
– Kinőttem.
– Ez jópofa! – kacag, pedig nem viccnek szántam. – No, remélem még találkozunk, de most sietnem kell. Most kezdődik a szolgálatom! – büszkélkedik, és látványosan igazgatja a vállán átvetett fegyvertokot. – Nem lenne kedved találkozni velem valamikor? Megihatnánk együtt egy málnaszörpöt! Oké?
Az ajánlat pofátlansága egy pillanatra a torkomra forrasztja a szuszt, de gyorsan magamhoz térek.
– Kösz, Hans, de nincs sok időm. Jó lövöldözést – zárom le kurtán a társalgást, és mielőtt válaszolhatna, már sarkon is pördülök, és eltűnök a lépcsőházban.
– Szia, kicsi Chris! – visszhangzik még mögöttem zengő hangja, aztán szerencsére lerázom.
Épp csak a hányinger kerülget, aminek köszönhetően kiló hússzal zúgok ki a parkolóból.

Veszetten száguldok át a városon, célom az egyik gigantomán élelmiszerbolt. Parkolójában sárkányomat bevásárlókocsira váltom, majd még mindig magamban dühöngve nekilátok a vadászatnak. Csak a mirelites pultnál veszem észre, hogy figyelnek.
Oda sem kell fordulnom, a tarkómban bizsereg fel az érzés, valaki néz, kutató tekintettel, és sok-sok rosszakarattal.
Talán csak egy pillanatra törik meg a mozdulatom, aztán már nyúlok is tovább, az eredendően kiszemelt, jéggé fagyott szárnyasért. Nyugodtan beemelem a kocsiba, aztán még vagy négyet, csak ahogy eddig is csináltam, majd tovább lököm a kocsit. Most mit idegeskedjek?
Néha el szoktam gondolkodni, vajon tényleg én vonzom a bajt, vagy minden embernek ugyanennyi esélye van balhéba keveredni, és én csak annyiban különbözöm tőlük, hogy én észre is veszem a rám leső veszélyt, és hát persze bele is tenyerelek azonnal. Mert egyik oldalról ugye én igen agresszív alkat vagyok, és ez feltehetőleg kívülről is látszik rajtam, és kiváltja a verekedhetnéket a hozzám hasonlatosan agresszív alkatokból. Másrészről viszont megeshet, mindenkinek az élete nyüzsög a lehetőségtől, hogy verekedjen, késeljen, lövöldözzön és kocsikat fordítson az szakadékba, éppen csak én — a többséggel ellentétben — ki is használom ezeket a lehetőségeket. Mert kihasználom!
Ennek jegyében megállok az egyik kutyakajás gúla mellett, és észrevétlen hátralesek, hogy ki néz. Nos, egy fekete bőrkabátos férfi, aki látszólag éppen a mosószereket csodálja, de amúgy messze ordít róla az ölni vágyás. Na, ugye, hogy nem tévedtem!
Tudom, néha az emberek is észreveszik, hogy valaki figyeli őket, de az én érzékeim egyszerűen becsaphatatlanok. Az én orrom mindig megérzi a harag, a düh, a gyűlölet szagát, az én izmaim maguktól feszülnek, ha küzdeni kell, vagy akár csak a küzdelem legcsekélyebb lehetősége felmerül. És ez látszik is rajtam, hát csoda, ha gyakorta van lehetőségem verekedni?
Röviden szólva, én nem csak keresem a bajt, de meg is találom, pusztán ösztönből, gondolkodás nélkül. Kösz Holdtestvér!
Végezvén az élet, a világmindenség, meg minden más kérdés megválaszolásával nagyot sóhajtok, és nekifeszülök a bevásárlókocsinak. Átverekszem magam a pénztáron (képletesen értve), majd körbe nézek a parkolóban, hogy vajon hol intézhetném el az engem kifele is szorgalmasan követő fószert (mindenféle képletesség nélkül). Nos, úgy tűnik, nagyszabású móka vár rám, mert míg a sárkányomhoz tolom a kocsit, az engem figyelő pasas is célba vesz egy autót. Sötétített üvege ellenére is jól látom ám, hogy odabent már hárman ülnek.
Vajon kocsival is követnek majd?
Követnek bizony, méghozzá szépen, óvatosan, a lámpáknál le-lemaradva. Ám semmi fenyegetőt nem tesznek. Hiába, nincs rá lehetőségük, egy tömött főúton nem szerencsés balhét csinálni. Így hát letérek a semmi felé, gyorsan magam mögött hagyom a forgalmas környéket. A sötét ablakú lerázhatatlanul követ.
No, lássuk, mit akarhatnak titokzatos utasai!
A következő kereszteződésben lelassítok, majd meg is állok. Előkotrok egy térképet az ülés mellől, és alaposan belemélyedek. Hallom, hogy mögöttem megáll egy kocsi, majd doromboló motorral vár. Én is várok. Az idő telik, elnyomok egy ásítást, és buzgón tovább fürkészem London metrójáratainak szép, színes vonalakkal telerajzolt térképét. Hát ezek annyira töketlenek, hogy egy ilyen király alkalmat elszalasztanának?
De nem, szerencsére ennél egy árnyalattal profibb bűnözők ragadtak rám. Kocsiajtó csattan, lépések kopognak, majd az anyósülés felől behajol egy figura.
– Segíthetek? – kérdi ezer karátos mosollyal, majd behuppan a kocsiba, és mintha ez lenne a világ legtermészetesebb dolga, az oldalamhoz nyom egy pisztolyt. – Nyugi! – suttogja, de feleslegesen strapálja magát, kettőnk közül nem én vagyok ideges. – Indíts, csak feltűnésmentesen, egyenesen előre, a következő kereszteződésnél pedig balra! – parancsolja, még mindig halk hangon.
– Bemondhatod a végső úticélt is, jól kiigazodom a városban – javaslom segítőkészen, de erre csak a bordáim közé nyomja a fegyvert.
– Kuss, különben halott vagy!
– Jó, jó, nem kell ennyire kiakadni! – hagyom rá, és teszem, amit mond. Indítok, mögöttünk felélénkül a rossz fiúk kocsija is, nekivágunk a városnak.
Némán. Pedig jó lenne beszélgetni egy kicsit a mellettem izzadó pasassal, különben nehéz lesz megtudni, mi a fenét akarnak tőlem. Ám kapcsolatunk nem jut el ebbe a stádiumba, a bőrruhás, és minden bizonnyal csúcsmenő vagány megelégszik azzal, hogy kurta parancsszavakkal navigál.
A század első feléből ittfelejtett ipartelepek felé tartunk, elhagyott utcákon, magas téglakerítések határolta telkek között. Végül valami gyárféleség udvarára fordulunk be, a pergő vakolatú épületek ölelte, gazzal felvert betonplaccon pedig menő sportkocsi terpeszkedik. Az autónak dőlve lezsernél lezserebb tartásban fénylő melegítős pacák unatkozik, szája sarkában cigaretta fityeg.
A fickó már egy közepes gengszterfilmből is kilógna pojácaságával, ám nincs mese, itt ő fogja játszani a főszerepet. Én meg hányni fogok. Bár egyelőre mással kecsegtet az oldalamhoz fegyvert fogó pasas.
– Állj, és szép lassan szállj ki! Semmi felelőtlenség, mert szétlövöm a lábad!
Aha, tehát csak kibújt a szög a zsákból, a lábam kell neki. Lesandítok, és azonnal átérzem a fenyegetés súlyát; kedves, szívemhez nőtt szandált viselek éppen, kár lenne érte! Így engedelmesen megállítom sárkányomat, és kihuppanok a betonra. Még rá is mosolygok a melegítős pasasra. Grátisz, hiszen ezt nem mondták.
– Tehát te vagy az a Christina Hunter – mér végig az ürge, és elfelejt bemutatkozni.
– Én vagyok – hagyom rá, ezt felesleges lenne tagadni.
– Te bántottad a fiam.
– Ó, tehát maga Joel Park papája, a kupitulajdonos! – esik le végre, és a felismerés őszinte örömre húzza a számat. Persze, nem hagynak sokáig örülni.
– Ne legyen jó a kedved, én nem szoktam kesztyűs kézzel bánni azokkal, akik megverik a fiam! – fenyeget a pasas.
– Na és azokkal, akik megverik a fiát, meg a maga által küldött első két verőlegény? Plusz, ha jól emlékszem, a srác kocsijának szélvédőjét is betörtem, méghozzá egyenesen a fejemmel! – teszem hozzá büszkén, és a szemem sarkából végigmérem az épületeket.
Vajon hol lapul a nagyszerű Inez hadnagy, aki erre a gonosztevőre vadászik, és aki ehhez engem használ csalinak? Persze a kérdés költői, fix, hogy a környező épületekben senki sem rejtőzködik, a fel-feltámadó szél csak némi patkányszagot vág az orromba, meg az évek alatt felgyülemlett port.
– Kár úgy tenned, mintha nem félnél, kicsike! A barátaim nagyon szomorúak, hogy bántottad a fiam, és azt hiszem, nem fogom tudni megakadályozni, hogy pozdorjává zúzzák a kezed – int közben Park papa a bőrcuccos fickók felé, akik szép lassan kezdenek körbe venni.
Aggodalom nélkül mérem fel őket.
Nos, sajnálatos tény, hogy négy ember szemtől szembe már meg tud verni. Kis szerencsével akár három is. Már ha nem használom közben nem evilági karmaimat, csillogó farkasfogsorom. Mert ha Holdtestvér is velem harcol, akkor nincs ember, aki megálljon ellenem, ez biztos, minthogy az is, hogy fényes nappal nem fogok ehhez a megoldáshoz fordulni. Nem ez a módja a nézeteltérések diszkrét elsikálásának!
De nem is muszáj nekem szemtől szembe felvenni velük a harcot!
– Oké, csak leveszem a szandimat. Azért kár lenne – sóhajtok mártírként, aztán lehajolok, kioldani sarum szíját.
Előre bukó hajam rejtekében meghegyesedik a fülem, a látszólagos könnyedség mögött feszülten hallgatódzom, de semmi. Nem mozdulnak meg az alatt a pár másodperc alatt, amíg leveszem a szandálom. Aztán még kétrét görnyedve az egyikhez hozzá is vágom, a másik irányba lendülök, az ott álló ürgét földre lököm, és így már könnyen kitörök gyűrűjükből. Fel a kocsijuk tetejére, onnan le a betonra, aztán pedig uzsgyi, bevágódom két komor téglaépület között sötétlő sikátorba.
És futok. Különösebb fülelés nélkül hallom, hogy üldözőbe vettek. A sarkon picit hátra pislantok, így már azt is tudom, mind a négyen. Hát akkor gyerünk! Megnyújtom lépteimet, élvezem a száguldást, mezítelen talpam magától megtalálja a helyes utat, a sarkokon érzésből fordulok. Néha elhagyott udvarokon vágunk át, néha szemeteskonténerek, ócska vasvázak állnak az utamba, ilyenkor kúszom-mászom, mikor mit követel az élet. Tovább! Nagy ez az ipartelep, elhagyott sikátorainak útvesztőjében sosem érnek utol!
Pedig próbálkoznak, lihegésük egyre erősödik, no nem mintha közelednének, egyszerűen csak nekik fogy az erejük. Nekem nem. De visszafogom a tempóm, nem rázom le őket, csak tovább csalom, egyre messzebb a lezser melegítős főnöküktől. Nem veszik észre, hogy csak játszom, lazán megszívják az egészet. És ezek tartják magukat vadásznak?
Amikor már elegendőnek érzem a távolságot a hátrahagyott sportkocsitól, befordulok az egyik épületbe. Rozsdás lépcső visz egyre feljebb, nyikorog az egész alkotmány, lépéseimnek hamarosan visszhangja támad, itt van a négy nagyfiú is. Talán a harmadik emeletig vezetem őket, vagy a negyedikig, a fordulókban elsuhanó ablakokon prímán látom, a miénkkel hasonlatos épület magasodik a szomszédban. A két háztömb között széles a szakadék, ember nem ugorhatja át. A következő emeleten teljes erőmből nekifutok az ablaknak.
Csörömpölve törik az üveg, változó testem által szétszaggatott ruhám a semmibe hullik, majd újból beszakad egy ablak, és négy puha mancsom már földet is ér a másik oldalon.
Picit visszapillantok, a négyek még le vannak maradva egy emelettel, hamarosan felérnek, szembesülnek a betört üveggel, felmérik a távolságot... Remélem, van annyi józan eszük, hogy nem próbálják meg, és talán azzal is újabb másodperceket nyerek, míg a mélységet fürkészik, a hullámat keresve. És ugyan, Holdtestvérem, hol leszek én már akkor? Ha már emberként is lehagytam őket, farkaslábaimnak a poros nyomát sem érik utol!
Különösen, ha rohanok, és bizony rohanok, elnyújtott, hosszú ugrásokkal, vissza a sportkocsihoz, orrom vezet, nem tévedek el. A tágas udvaron semmi sem változott, legfeljebb Park papa gyújtott új cigire, amit változatlan tartásban, kocsijának támaszkodva szív, néha rá-rápillant mobiljára. Az időt lesi, vagy hívást vár, hogy a négyek befejezték a mókát? Mindegy!
Kicsit visszahúzódom, az árnyék rejtekében két lábra emelkedem, ledörzsölöm tenyeremről a mocskot, aztán kilépek az udvarra. Csupasz bőröm simogatja a napfény, könnyű mozdulattal megvakarom a nyakam, majd figyelmeztetően köhintek egyet. A pasas felém kapja a fejét, aztán úgy marad, leesett álla, tágra nyílt szemekkel. Igazán röhejes, hát szélesen elmosolyodom, megmutatva jól fejlett szemfogaimat.
– Na, most már nyugodtan beszélhetünk! – nevetek rá, de nem jut szóhoz, hát lazán folytatom. – Először is, sajnálom, ami a fiaddal esett. Azt is, ami az embereiddel. És azt is sajnálni fogom, ami majd azokkal az embereiddel fog történni, akiket majd holnap, meg holnapután küldesz utánam. Eddig érthető?
Aztán megállok, nem sokkal előtte, csípőre tett kézzel, hanyag terpeszben, és kis szünetet hagyok neki, hogy utolérjen. Pár pillanat múlva mozogni kezd a szája, majd nem sokára már hangokat is képes kiadni.
– Te... te meztelen vagy...
Egy kurta pillantást vetek a ragyogó égre.
– Igen. És ha már így szóba hoztad, ide a melegítőfelsőd, de gyorsan! – utasítom, majd hirtelen előre nyúlok, be a kocsi nyitott ablakán, az ülésre készített feszítővasért. Gondolom a kezemet akarták vele szétverni, de hát egy ilyen vacak klasszul univerzális, bárki kézbe foghatja, és vagánykodhat vele. Én is!
– Ide azzal a ronggyal, vagy megmogorvulok! – lengetem meg az orra előtt a vasrudat.
– Persze, azonnal... – nyögi, kapkodva vetkőzni kezd, én meg folytatom, ahol megszakított.
– Tehát, nem félek az embereidtől, és nem azért, mert kevesek hozzám, és soha sem lesznek képesek megverni. Én azért nem félek tőlük, mert én nem tudok félni. Alapban kimaradt belőlem ez az érzés, talán anyámnál kéne reklamálni, fene se tudja – vonom meg a vállam, és felteszem a lábam kocsija gumijára, könyökkel megtámaszkodom a térdemen. Meztelen talpamnak jólesik az érintés, az meg egyáltalán nem gond, hogy a fószer még két árnyalatot sápad.
– De hol... hol vannak a fiúk? – kérdi akadozva, míg lecibálja magáról az izzadságtól bűzlő melegítőfelsőjét, ami alól egy koszos atléta kerül napvilágra.
– Ó, minek leragadni a részleteknél, amikor fontos dolgokról beszélek? Amikor legutoljára láttam a srácokat, éppen az árnyékukkal fogócskáztak. Ha megunják, majd visszajönnek – legyintek, majd kitépem a kezéből a rongyot, magamra húzom. – Most pedig ide a nadrágod!
– De hát...
– Félmeztelenül mégsem flangálhatok a városban! Ide azt a vackot, mielőtt begorombulok!
– Igenis... – lehelli, és tovább vetkőzik.
– Szóval, küldhetsz utánam embereket, én meg betört fejjel visszaküldöm őket, ezzel egy ideig eljátszhatunk, de vajon minek? – folytatom a nagymenő dumát, meglóbálva a kezemben tartott pajszert. – Én inkább azt javaslom, hagyd a fenébe! Részemről hajlandó vagyok az egészről elfeledkezni, ráadásul a zsaruknak sem doblak fel, súlyos testi sértés és gyilkossági kísérlet vádjával!
– Gyilkosság? – csodálkozik, és a kocsija oldalára teríti a levetett nadrágot.
– Gyilkosság, nemi erőszak, kézszétverés, biciklilopás, mit tudom én! Bármit örömmel a nyakadba varrnak, én meg, ha sokat idegesítesz, bármit tanúsítok nekik. A gatyád nem kell, csak a nadrág, az is elég büdös! Tehát, ott tartottunk, hogyha még egyszer a szemem elé kerülsz, akkor istenesen elbánok veled. Világos? – emelem meg a hangom, és lekapom a kocsiról a melegítőalsóját.
A pasas tágra nyílt szemekkel, értetlenül bámul. Talán el kéne neki magyarázni az egészet még egyszer, de valahogy nincs hozzá kedvem. Sarkon fordulok, leejtem a pajszert, a nadrágot már menet közben cibálom magamra. A futás előtt eldobott szandálomért még teszek egy kitérőt, de hátra sem nézve, sietős, gyors lépésekkel. Amint megvan, beejtem a hátsó ülésre, aztán magam is behuppanok a sárkányomba, kezem ráfonódik a kormányra. El innen!
Mezítelen talpam nekifeszül a gáznak, elhúzok a képből.
– Te repedt sarkú lotyó, kis ribanc, rohadt kurva, mocskos... mocskos disznó! – visszhangzik mögöttem az udvar, ahogy a kupitulajdonos visszanyeri az állatok közül őt kiemelő, emberi kiváltságát; az értelmes beszédet.

Konszolidált tempóban zúgok be az utcánkba, és óvatos fékezéssel pattintom fel a kocsit a járdára a házunk előtt. Amint leáll a motor, fülembe vág a csend. Minden kihalt, csak a nyári hőség tombol az aszfalt felett. Kikászálódom, eligazgatom Park papa melegítőjét magamon, ölembe kapkodom a lassan olvadó mireliteket, majd megszemlélem a házunk előtt álló idegen autót.
Nahát, mit keres ez itt? Szemöldökfelvonva pásztázom végig az utcát, de semmi sem mozdul. Vajon hol lehetnek a kocsi utasai?
A választ az orrom adja meg, amikor a kulccsal való vacakolás ürügyével kicsit megszimatolom a kertkapu kilincsét. Tehát két ismeretlen fickó bement a házba, méghozzá egyedül, senki rokon nem kísérte őket. Na, mibe fogadjunk, hogy rosszat akarnak?
Ezen koncepció jegyében csendesen sietek fel a házhoz, a fal takarásában kicsit várok, majd hogy semmi sem mozdul, megkerülöm az épületet. A hátsó fronton már fülem is segít, bátyám szobájának nyitva hagyott ablakából olyasféle zajok hallatszódnak, mint például egy könyvespolc felborulása. Az újabb furcsaság újabb barázdákat von a homlokomra. Itt bizony valami csúf dolog történik.
A teraszon álló asztalra lepakolom a kezemben tartott mirelit húsokat, aztán részben a borostyánágakba kapaszkodva, részben a puszta vakolatba meresztett karmokkal felmászom az emeletig, és bekukucskálok Christian szobájába. Majd némi megrökönyödéssel veszem tudomásul, hogy két öltönyös ürge éppen módszeresen dúlja a helységet. Borogatják a polcokat, fiókokat, már eddigi ténykedésük is sosem látott kupit eredményezett. Holott ez a szoba túlélt már egyet és mást!
Párat pislogok, majd hangtalanul felhúzom magam, és kényelmesen, lovaglóülésben elhelyezkedem a párkányon. De a pasasok nem vesznek észre, csak tovább pakolnak. Megköszörülöm a torkom.
Riadtan fordulnak felém, majd elkerekedik a szemük. No igen, eleganciám hagy maga mögött némi kivetni valót. Nincs mit szépíteni a dolgon, a kupitulajdonos Park papa suhogós melegítője rohadtul slamposan állhat rajtam!
– Helló! – mosolygok rájuk azért zavartalan kedvességgel. – Keresnek valamit? Esetleg segíthetnék? Vagy inkább távoznának? Mondjuk, még mielőtt háromig számolok? – ajánlok fel nekik helyből több alternatívát.
Láthatóan egyik sem nyeri el a tetszésüket.
– Maga... Maga mit csinál itt?
– Nos, én úgy nagyjából itt lakom. Most maguk jönnek! Mit keresnek az én hülye bátyám gatyói között?
– Nos... Nos, mi a rendőrségtől jöttünk! – vágja ki a bátrabb, és elő is vesz egy igazolványt, meglebegteti az orrom előtt, ám mielőtt megvizsgálhatnám, már el is teszi. De nincs is itt szükség különösebb vizsgálatra, a pasas szagán érződik, hogy hazudik. Vagy legalábbis nem teljesen mond igazat.
– Zsaruk? Az klassz! Mindjárt behívom az apám, vele majd megbeszélhetik a részleteket! Tudják, az öreg kint vár a kocsiba, amíg nem szólok neki. Azt hittük, holmi őrült betörők rabolják ki éppen az otthonunkat, de hát szerencsére nem ez a helyzet! – lököm a sódert édes ártatlansággal, és könnyedén behuppanok a szobába, ringó léptekkel indulok az ajtó felé. Egyenesen a két pasas között.
Nem engednek el, egyszerre lépnek, egyik mellém, a másik az ajtó elé.
– Ugyan, kérem, ne zavarja a tisztelt édesapját! Mi már megyünk is! – javasolja a felém közeledő, és ráfogna a kezemre. Nem hagyom, kifordulok, utánam fordul, szemem szemét keresi, táncolunk, mezítelen talpam puhán talál fogást a lábunk alatt szétszórt kacatok között.
Nem zsaru, legalábbis nem elit, civil ruhás nyomozó. Azok mind ismerik annyira az apámat, hogy tudják, nem lenne hajlandó kint dekkolni egy kocsiban, míg a házában esetleg idegenek járnak.
– Ki vele, mit kerestek? – kérdem, nyelvem végigfut az ajkamon, itt hamarosan verekedés lesz.
– Semmi lényegeset, kisasszony – nyúl a kezem után.
Nem éri el.
– Adok fél percet. Ha nem tudjátok megmagyarázni, mit csináltatok, baj lesz.
Fenyegetésem nem hatja meg őket, az egyik fegyvert vesz elő, a másik közelebb lép, hogy megragadhasson. Persze, széttéphetném őket.
Ez ellen egyetlen érv szól, az iménti dúlás során a padlóra borították bátyám Playboy-gyűjteményét, talpunk alatt egymást érik a félmeztelen nők. Ha pedig ezeknek a vacak újságoknak baja esik, ami nem elkerülhető, ha felettük hirtelen felindulásból kibelezek két embert, akkor Christian megöl, méghozzá jóval alaposabban, mint ahogy ez a két fickó kinyírhat.
Rövid habozás után elvetem a trancsír lehetőségét, hagyom, hogy az egyik megragadja a kezem, a másik pedig rámfogja a pisztolyt.
– Nem akarunk balhét, ha okos kislány leszel, megúszod baj nélkül!
– Okos? Tiszta zseni vagyok! Mi a pálya?
– A tegnap esti kirándulásotok érdekel! Hova tettétek a cuccot?
A tegnapi kirándulásunk?
– A vízihullalesre gondolsz?
– Tényleg okos vagy! – hagyja rám az egyik, holott ehhez igazán nem kellett nagy ész, és erősen megcsavarja a karom. – Hol az anyag?
Kezd fájni a macera, az agyam ezerrel pörög. Miféle anyagról beszélnek ezek?
– Az anyag? Az jó helyen van!
– Leadtátok a zsaruknak? – kérdezi a másik, méghozzá idegesen.
Vajon mi a fenéről van szó?
– A zsaruk teljesen képben vannak! – hagyom rá, ebből nem lehet nagy baj.
– A fenébe! – sziszegi a fegyveres, a másik haraggal rázza a fejét.
– Nyugi, a csaj csak blöfföl! De ezt nem eteted meg velünk, kicsike!
Megragadja a hajam, hátrafeszíti a fejem. Hm. Kicsit mérlegelem a helyzetet, majd úgy döntök, ez még messze nem olyan borzalmas, mint bátyám tombolása lenne, ha összevérezném a lábam előtt kényeskedve elnyúló Július Szépét.
– Szavamra, leadtuk, nincs nálam!
Puff, egy pofon. Kezd elegem lenni a fószerből. Abból is, aki a karomat csavarja hátra, meg abból is, aki pofoz.
– Rajta, beszélj!
– Ez a bátyám sara, verjétek őt! – szakad ki belőlem, teljesen őszintén.
Még egy ütés. Ami sok, az sok! Szemem résnyire szűkül, lassan már a legteljesebb jóindulattal sem fogom tudni életben hagyni ezt a két pojácát!
– Ugye, a papád sem várakozik a ház előtt?
– Naná, már tutira bent van a kertben, és hamarosan szétlövi a seggeteket!
– Ez is csak blöff, nem dőlünk be neki – sziszegi az egyik, a másik a pofámba hajol, és üvölt, pedig nagyothalló, az aztán nem vagyok!
– Halljam, hol az a kurva lemez?
– A kocsimban – felelem habozás nélkül. Még mindig fogalmam sincs, miről beszél, de ez végre valami olyasmi, amiről tudom, hogy befér egy kocsiba, sőt, azt is sejtem, miféle helyeken lehet jól elrejteni. – A kesztyűtartóban van, de nem rendesen, hanem a titkos rekeszben. Mert hogy a kesztyűtartóm dupla fedelű – dobok be mindent, amit a századelős kémfilmekből tanultam.
– Ne gyere nekünk ilyen ócska szöveggel!
Majd adok neked leócskázni ezt a remek ötletet!
– Szavamra, megmutatom, ha kell! – erősködöm, miközben csak csavarja a karom az a marha. Ebből emberhalál lesz!
– Jó, lemegyünk. Itt leszek szorosan mögötted, és lelőlek, ha átversz, világos? Semmi hirtelen mozdulat, és imádkozz, hogy az apád ne legyen a közelben, mert szétlövöm a fejed, mielőtt hozzád szólna!
– Menjünk – hagyom rá, és valóban imádkozom, hogy ne fussunk össze apámmal. Iszonyatos letolást kapnék tőle, amiért már megint védtelen embereket molesztálok!
Közben az egyik pasas megragadja a vállam, hátra csavarja a kezem, előre löki a fejem, és a hajamba markolva vezetni kezd.
– Indulj, kifele, rajta! – parancsolja, és jót taszít rajtam.
Kiszerencsétlenkedünk a folyosóra, egyik pasas hátulról tart, a másik előttem siet, ennél fegyver is van. Közben van időm gondolkodni. Mert mint ahogy délelőtt, most sem az a kérdés, hogy legyőzöm-e őket, hanem csak az, ők túlélik-e győzelmemet? Ez pedig jórészt az én önuralmamon múlik, illetve az ő belátásukon. Vajon milyen gyorsan fogják fel, hogy engem nem érdemes ingerelni?
Közben elérjük a lépcsőt, és itt már sehol egy Playmate, azaz szabad a pálya. A következő lépésnél kicsit megbicsaklik a lábam, a mögöttem nyomuló pasas meg elég hülye, hogy meglökjön. Hagyom magam, sőt, beledőlök a lökésbe, a mögöttem lévő elveszti az egyensúlyát, az előttünk siető fegyverest meg egyszerűen letaroljuk. Együtt bukfencezünk le a nappaliba, ők elterülnek, én könnyen talpra pattanok, és már megyek is, tovább!
A szoba közepére lendülök, szétlököm a két fotelt, az asztalkát lábbal taszajtom arrébb, hamarosan kell majd a hely! A berendezés szerteszét száll, felkapom a fejem, vajon a két öltönyös talpra állt-e már? Nos, talpra. Félgőzzel, sántikálva, és bár kezükben fegyver, de szemük nem a lelkesedéstől csillog.
– Ide srácok, gyerünk, hol az a fene nagy buzgalom, amivel a hajam cibáltátok? – nevetek rájuk, szélesre húzva a szám, megmutatva csillogó fogsorom.
– Te rohadt kurva! – kiabál az egyik, a másik a pisztollyal hadonászik.
– Ide jössz, vagy lelőlek, érted?
– Értem – biccentek, aztán megállok, hogy jó célpontot kínáljak.
– Mondom...
– Mondom értem! Lőj! Lőj le! Az otthonomban, fényes nappal! Ez egy jó negyed, pillanatokon belül itt lesznek a zsaruk! Imádni fognak, ők is, meg a börtönőrök is, amiért megölted Karl Hunter lányát! – magyarázom, és még közelebb is megyek, de ügyelve arra, hogy legyen egérútjuk, ne vágjam el őket az ajtótól. Vajon mikor jönnek rá, hogy el kell futniuk?
– Te, én tényleg lelőlek!
– Inkább menj vissza a főnöködhöz, és mondd meg neki, hogy a cucc a zsaruknál van! Mert hogy ott van! Ha nem hiszed, lőj le, és vidd el a balhét a gyilkosságért! – kiabálom vissza. Ötven-ötvenben fogadnék, hogy a pasas tényleg lepuffant.
– De tényleg...
– Ne pofázz, hanem csináld, nem hallod! – kiabálok, kezdem elveszteni a türelmem! Hosszú léptekkel felé indulok. – Lőj le, vagy fuss el, mert különben én megöllek, érted, te ostoba majom!
Közeledtemre megijed, és az ajtó felé sandít, de mielőtt elindulhatna, a társa, akire eddig nem figyeltem, mellé lép, kicsavarja a kezéből a fegyvert, és ő a másik megoldást választja. Nagyot csattan a világ, valami megüti a combom. Fekete árnyék rebben a szememre, és innen már nem igazán szólhatok bele az eseményekbe, visz a düh, a fájdalom, az ösztön.
Lépnék, de arccal előre elesek, és hiába igyekszem feltápászkodni, sebesült combom nem engedelmeskedik, csak fáj, mintha tűz égne benne! De kevés ez, hogy megállítson engem, négykézláb vonszolom magam előre, széles vércsíkot hagyva magam mögött a padlón.
– Meghaltok! – hörgöm közben, hajam a szemembe hull, felvetem a fejem, tekintetem találkozik az engem lelövő pasas tekintetével. Csak egy kurta pillanatig bámul, aztán elkapja a pánik. Fut, társát rángatva, és nem tudok utánuk menni, béna a lábam!
A zsákmány menekül, és gyenge vagyok beérni. Most már nem haboznak, most már erősen túlcsordult az a bizonyos pohár, csapódik az ajtó, pár pillanat múlva felmorran a kocsijuk, és aztán már csak a tompa illatok marad utánuk, meg a forró fájdalom a lábamban.
Négykézláb mászok el a falig, nekivetem a hátam, felhúzom a lábam, és szenvedek. Lelkemben lassan csillapodik a tűz, testem kicsit gyorsabban talál vissza a megszokott kerékvágásba, és változatlanul fáj. Hát megérte ennek a két gazembernek az élete ezt a fájdalmat? Hát nem lett volna egyszerűbb megölni őket, széttépni a húst, érezni a vér édes ízét, törni a csontot, ahogy Holdtestvérem suttogta végig a fülembe?
Persze, ez ostoba kérdés, nem szabad ölni, sem embert, sem farkast, az én testem pedig hamarabb meggyógyul, mint ahogy ők visszaérnek a főnökük elé, aki úgyis elégedetlen lesz az eredménnyel, és talán visszaküldi őket, a következő találkozás pedig ki tudja, hogy alakul majd? Ha egyáltalán van főnökük, ha visszaküldi őket, ha találkozom velük...
Mindegy! Majd lesz valahogy, küzdöm magam talpra, aztán kibicegek a teraszra. Ledőlök a forró kőre, és pihenek. Hamarosan enyhül a fájdalom, gyorsan gyógyuló testem kilöki magából a golyót. A szerkezet működik, még sosem hagyott cserben! Aztán csak örülök annak, hogy élek, hogy erről senki sem akar lebeszélni, és hogy csend van körülöttem.
Amikor ezt a programpontot kimerítettem, betrógerolom az itt rothadó a kajákat a mélyhűtőbe, aztán megállok a konyha ablakában, nézem az utca csendjét. De semmi sem mozdul, hosszú, hosszú ideig. Tehát a lövés ellenére sem hívta ki senki a rendőröket. Nagy szerencse, nem tudom, mit mondhattam volna nekik.
Ám mielőtt túlzottan megnyugodnék, csak érkezik egy idegen kocsi. Ismerős masina, már járt itt egyszer. Finoman fékez a házunk előtt, majd Lui Vang száll ki belőle, a gipszbe zárt lábú firkász. Megáll, nekem háttal, kicsit szemléli a szemközti házat, miközben egy fényképezőgéppel vacakol, aztán hirtelen fordul, gyors pillantással méri fel otthonom homlokzatát. Vaku ugyan nem villan, a gépet meg sem emeli, mégis ijedten húzódom be a fal takarásába.
Csak az orrom hegyét dugva elő leselkszem ki az ablakon, amíg az újságíró mindent látó, hidegkék szeme a házat pásztázza. Feszültség gyűlik a torkomban, és bár tudom, ez marhaság, mégis félek tőle, hogy észrevett. Mi a fenét keres itt? Nem tudhat a lövöldözésről, hiszen a zsaruk sem jöttek ki! Vagy többet tud a zsaruknál? Talán ezeket a lemezvadászokat követte, talán valami mást, talán számtalan informátora adott neki tippet, ki tudja? De mi lesz, ha becsönget, ha megint beszélni akar velem? Ha újra bele kell néznem abba a felháborítóan nyugodt szempárba!
Ám szerencsém van, az újságíró rövid szemlélődés után elfordul, visszaül a kocsijába, és elhajt. Megnyugodva fújom ki a levegőt, de feszültségem csak akkor enged, amikor autójának mormogása véglegesen belevész a nyárdélután csendjébe.

