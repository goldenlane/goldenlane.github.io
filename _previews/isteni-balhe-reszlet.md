---
title: Beleolvasó
permalink: /konyvek/isteni-balhe/isteni-balhe/beleolvaso
---
## J.Goldenlane: Isteni balhé

### Thani
<p class="text-center font-italic">avagy minden úgy kezdődik, hogy belecsöppensz, és nem érted</p>

– Hé, állj csak meg, te kis ribanc!
– Mármint hogy én?
– Te bizony! – ordítja a nagydarab, csavargó jellegű fazon, és megragadja a karomat is.
– Engedj el, te tetű állat! – sivalkodom nagy hangon, de csak azt érem el vele, hogy most már minket bámul a kocsma teljes közönsége. Na ja, hogy a sok mezítlábas léhűtő élvezi a balhét!
– Előbb szépen megmondod, hogy hova tűnt az erszényem.
– Honnan a búsból tudhatnám, hogy hol hagytad el a kacatjaidat, te trehány paraszt! – hisztizem, és megpróbálom kitépni magam a szorításából. Kár a gőzért, esélyem sincs, és ezzel a fazon is tisztában van. Hát még közelebb húz, és meg is emel egy kicsit, hogy pipiskedni vagyok kénytelen.
– Azt kérdeztem, hol a pénzem, te akasztani való tolvaj! – mennydörgi a képembe, mire meglehetősen kiakadok.
– Hogy a lepra rendezze át a pofádat, te állat! Hidd már el, hogy semmi, de semmi közöm sincs azokhoz a vacak, elveszett rézgarasaidhoz! – védekezem emelt hangon, és még mondanék mást is, de közben a fickó megunja a fecsegésemet, és bevág a sarokba.
Röptömben letarolok néhány asztalt, végül koppanok a fal tövében. Gyors rutinellenőrzés, kezem, lábam megvan, nosza, megpróbálok négykézláb kikotorni a balhéból. Naná, hogy a fazon résen van, kis híján beleütközöm a szőrös lábába, és nincs időm korrigálni a pályámon, megint felkap, most egyenesen a nyakamnál fogva.
Ajaj, gondolom, miközben lábaim veszettül kalimpálnak, de az anyaföld sehol. Kétségbeesetten megpróbálom kiszúrni azt az istent, akihez ilyen helyzetben érdemes fohászkodni, természetesen beáll az agyhalál, semmi épkézláb nem jut az eszembe.
Illetve, ötletem még csak lenne a túlélésre, de ezek többségének megvalósítása egyelőre jócskán utópisztikusnak tűnik. Nem csoda, hisz például esélyegyenlőségnek még halovány nyomát sem vagyok képes felfedezni a helyzetben, az engem immár tettleg molesztáló pasas majd kétszer akkora, mint én.
– Én a helyedben nem ütnék meg egy nőt – hallom hirtelen a vállam mögül, de nem tudom odafordítani a fejemet.
Ennek ellenére igyekszem égből pottyant pártfogóm tudtára adni, hogy mélységesen egyetértek vele, bár buzgó bólogatásom elvész ellenfelem mancsai között.
– Semmi közöd hozzá, ha szétverem ennek a ribancnak a képét – hőzöng az engem tartó fazon.
– Biztos? – kérdezi a még mindig arcnélküli lovagom.
Hangszínéből ítélve én nem ellenkeznék vele. A termetesre nőtt kocsmatöltelék viszont nem így látja, inkább verekedni akar. Gondolom, megkönnyítem a dolgát, és látványosan elájulok. Örömmel konstatálja, hogy velem már nem kell foglalkoznia, hát ejt, szó szerint értve, és nekimegy az új versenyzőnek.
Én (szándékaim szerint feltűnésmentesen) bemászom a legközelebbi asztal alá, aztán annak fedezékéből szemlélem a pillanatok alatt kibontakozó kedves kis mulatságot. Bár már volt alkalmam néhányszor szemtanúja lenni hasonló csetepatéknak, most mégis érdeklődve szemlélődöm, hisz itt most valaki értem küzd. Illetve, ha nem is értem, de legalább miattam. És nem is akárki!
Ismeretlen pártfogóm termete hangjához hasonlóan fenemód férfias. Kék szeme versenyt villog mellvértjével, meg klasszul csillogó kar- és lábszárvédőket is hord, továbbá bőrcsizmát, ami első látásra egy vagyont érhet. A hátán átvetett pallos teszi teljessé a képet, egy olyan velem egymagas, kedves kis fegyver. Az összhatás két szóval jellemezhető; gazdag és előkelő.
Ám a kocsma törzsközönségét nem hatják meg ezek az apróságok, őket inkább az érdekli, vajh halandó-e. De nem tűnik annak, először laza ütésekkel padlóra küldi azokat, akik botor módon puszta kézzel mennek neki, ebből olyan három lehet, aztán valaki hozzá akar vágni egy asztalt, ez elől kitér, majd eldózerolja a meggondolatlan fickót, a teljes berendezéssel együtt. A keletkező lélegzetvételnyi szünetben előveszi a pallosát.
– A következő meg fog halni – jelenti be, és mit tesz isten, hisznek neki.
Az eddigi verekedők átmennek békésen beszélgető piaci árusokba, a háttérben egy rablógyilkos megpróbál úgy tenni, mintha csak körömpiszkáláshoz vette volna elő félméteres kését, másoknak most jut eszébe, hogy milyen sok fontos dolguk van, és mennyire messze.
De hősöm immár nem törődik velük, hisz jól láthatóan letarolta az ellent, inkább felém fordul, rám mosolyog. Még a haja szála sem görbült meg!
– Kisasszony, örvendek a találkozásnak, Q al Aquim a nevem. Megengedi, hogy hazakísérjem? – kérdezi, és nincs mese, tőlem!
– Izé, hát... persze – nyögöm, és megpróbálok talpra állni.
Természetesen felsegít, én pedig rögtön elhatározom, hogy bele fogok szeretni. Elképesztő baromság lenne, ha nem tenném.
– Megtudhatnám, hol lakik a hölgy? – kérdezi még mindig udvariasan.
Minden istenekre, hogy engem valaki hölgynek tituláljon! Hogy ezt is megértem! Aztán megpróbálok felnőni a helyzethez, leporolom térdnadrágomat, másik két mozdulatot szánok szakadozott ingem rendbetételére, végül határozottan intek egy tetszőleges irányba.
– Arrafelé lakom – teszem még hozzá magyarázólag.
A pasas némán bólint, aztán előre tessékel az ajtóban. Édes kettesben távozunk.
Persze én sem ma másztam le a falvédőről, számítok rá, hogy vannak hátsó szándékai, így futásra készen, feszült idegekkel lépkedek mellette a kihalt és sötét utcákon. De hiába várom, hogy megpróbáljon pofára ejteni, ő csak nyugisan sétál, az utcasarkokon türelmesen kivárja, hogy merre indulok, és nem teszi szóvá, hogy már negyed órája körben járunk. Persze az is lehet, hogy egyszerűen csak nem ismerős a városban.
Na, mindegy, ha ő nem, akkor majd én, vonok vállat magamban.
– Köszönöm, hogy elkísért, innen már közel lakom – állok meg egy épp útba eső kapualjban, majd hálásan a nyakába borulok, aztán elszakadok tőle, búcsút intek, és bemegyek az udvarra.
Aztán meg futok, mezítlábas talpam nem csap zajt, ahogy elosonok a sokemeletes bérház falai alatt. Néhány forduló után ismét kint vagyok az utcán, végül két perc sprint, és már biztonságban is érezhetem magamat.
Kicsit lihegek, majd bemérem, hogy hova is kerültem, aztán lassú sétára váltva irányba veszem kedvenc kocsmámat. Menet közben kibontom a fickó erszényét, és vigyorogva számolom meg a tartalmát. Gazdag vagyok, és még csak agyon sem vertek, ez egy jó nap, gondolom elégedetten.
A következő utcasarkon mindent visszavonok, amikor nekiütközöm egy csillogó páncélnak. Futni késő, a semmiből előtermett Q megragadja a karomat.
– Lennél olyan kedves visszaadni a pénzemet? – kéri higgadtan.
A helyzetből adódóan éppen ehhez van kedvem, hát a kezébe nyomom az erszényét.
– Ó, bocsásson meg nagyuram – kezdek mellé szívtépő rimánkodásba –, de már napok óta éhezem a családommal együtt, az anyám beteg, apámat elvitték katonának, szegény öcsém pedig…
Itt sírásba csuklik a hangom, mivel fogalmam sincs, hogy miféle jól hangzó katasztrófával lehetne sújtani nem létező öcsémet.
– Nem haragszom – jegyzi meg a fickó, aztán elindul valamerre.
Ez még nem zavarna, de sajnos előtte elfelejt elengedni.
– Uhugyehe nehem akar feheladni… – sírok megtörten, és megpróbálok lecövekelni.
Nincs látszatja, megyünk, amerre húz, én hisztizve, ő szótlanul. Aztán feltűnik, hogy merre is tartunk.
– Hé, erre nincs is őrposzt! – váltok hangnemet és stratégiát. –  Tudja, ugye, hogy errefelé szigorúan büntetik az önbíráskodást. Követelem, hogy adjon fel! Nekem jogaim vannak, én városi polgár vagyok – magyarázom emelt hangon, és folyamatosan küzdök a szabadságomért.
– Halkabban, késő este van! – int rendre. – Megígérem, hogy nem foglak bántani.
Hát, ez édeskevés, de mivel mást nem igazán tehetek, beletörődöm a helyzetbe, és immár csendesen követem. Annál is inkább, mivel a jobb negyedek felé tartunk, itt már fáklyák égnek az utcasarkokon, és erre bizony őrjáratok is járnak. Két rossz közül pedig habozás nélkül az ismeretlent választom, tehát feltűnésmentesen sétálok Q mellett a csak általa ismert cél felé.
– Mi a neved? – kérdezi menet közben.
– Beatrix – válaszolom habozás nélkül.
Mindig is vágytam valami előkelő névre, de szüleim ezt is végképp elszúrták, annyi minden mással együtt.
– Nos, Beatrix – kezdi –, én freita lovag vagyok, ami többek között azt jelenti, hogy tisztelem a női nemet, illetve kötelességem támogatni a szegényeket. Tehát ha óhajtod, hajlandó vagyok meghívni téged vacsorára, és egy estére fizetem a szállásodat is – fejezi be, aztán megáll, és elenged.
Helyből hátrálok négy lépést, csak utána nézek szét. Hát bizony a város legmenőbb fogadója előtt vagyunk.
– Hallottam én már a freita lovagokról! – húzom fel az orromat. – Szép dolgokat prédikálnak, de pont olyan gazemberek, mint minden fegyverforgató, mocskos szájú katona. Én ugyan nem dőlök be egy ilyen rózsaszín mesének, el tudom képzelni, mi lenne, ha elfogadnám a meghívásodat! – fejezem be, és köpök is, csak hogy kifejezzem megvetésemet a fajtája iránt.
– Ahogy gondolod – bólint, és még csak fel sem emeli a hangját. – Jó éjszakát! – köszön még el könnyed meghajlással, és belép az Aranysárkány ajtaján.
Én meg maradok saját, hülyécske társaságomban.
– Te barom, ezt is elcseszted – összegzem végül érdemeimet.
Aztán megrázom piszkosszőke tincseimet, na nehogy már ilyen könnyen lemondjak egy potya vacsoráról!
Határozott mozdulatokkal töröm fel az ajtó zárját, majd habozás nélkül benyitok. A fogadóban tök sötét van, így pár tétova lépés után sikerül feldöntenem valamit, aminek a fő jellemzője az lehet, hogy zajos, most mindenesetre rendesen csörömpöl. Az emeletről mozgás hallatszik, aztán előlibeg egy fáklya, a hozzá tartozó fogadóssal.
– Kotródj innen, te csirkefogó! – kiabál, amint feltűnök neki, és határozottan ki akar vágni.
– Hagyjon engem békén, maga gazember, én Q al Aquim bizalmas barátja vagyok, és ő nagyon mérges lesz ám, ha megtudja, hogy maga nem úgy bánt velem, ahogy egy úrinővel bánni kell! – sivalkodom teljes hangerővel.
Persze nem hallgat rám, így rövid kézitusa következik, aminek a végén repülök. Miután megtapasztalom az utcakő keménységét, feltérdelek, és sírva emlegetem fel az összes őseit, előtérbe helyezve azok rossz, és még rosszabb tulajdonságait. Szónoklatom nem hagyja hidegen, hozzám vág valamit, szerencsére célozni nem tud. És más eredményeket is elkönyvelhetek, a közeli házak ablakaiban fények gyúlnak, és a sarkon befordul egy őrjárat. Már éppen fontolóra venném a gyors távozás előnyeit, amikor a fogadós mögött megjelenik Q.
Felpattanok, és odarohanok hozzá.
– Nem akarnak beengedni – panaszolom, nem mintha ez nem lenne a napnál is világosabb. – Azt ígérted, meghívsz, nem lehetsz olyan szemét, hogy most visszakozol. Tudod, lovagi becsületszó, meg egyéb marhaságok – intem még.
Nem látszik rajta, hogy előadásom megemelné a vérnyomását, rezzenéstelen arccal fordul a fogadós felé.
– A hölgy a vendégem – jelenti ki, aztán visszamegy az épületbe.
Láthatóan eszébe sem jut, hogy szavainak nem lesz foganatja. Ahogy a fogadós megnyúló arcát nézem, én sem kételkedem ebben. Hát gyors lépésekkel követem, de az ajtóban még megállok a kővé dermedt tulaj előtt.
– Na ugye mondtam, hogy Q bizalmas barátja vagyok – nézek rá diadalmasan, alig ront a hatáson, hogy pipiskedve is legfeljebb a válláig érek fel. – Marha! – vetem még oda megvetően, aztán bemasírozom az épületbe.
Bent Q hellyel kínál az egyik sarokasztal mellett. Egyedül vagyunk a nagy teremben, a rendes emberek ilyentájt nyilván aludni szoktak. Nem mintha a rendes emberekkel kapcsolatban lennének gyakorlati tapasztalataim, egyszerűen csak így gondolom.
A fogadós hajlongva veszi fel Q rendelését, persze gyakran közbeszólok, felemlegetve kedvenc kajáimat. Hamarosan az asztalra is kerülnek, mohón nekilátok, mellőzve a tányér mellett heverésző evőeszközöket. Q nem eszik, csak egy pohár bort iszogatva szemléli a pusztítást, amit véghezviszek.
– Nem vagy éhes? – kérdem teli szájjal.
– Köszönöm szíves érdeklődésedet, de már vacsoráztam – válaszol, így hagyom, amíg fizet, nincs hiba!
Aztán magam is a boroskancsó felé nyúlok. Félúton elkapja a kezemet.
– Elnézést az esetleg szemtelennek tűnő kérdésért, de tulajdonképpen hány éves vagy?
– Tizennyolc – válaszolom szemrebbenés nélkül.
Ennyit néha ki szoktak belőlem nézni. Q is elhiszi.
– Jó, de csak egy pohárral ihatsz – engedi el a kezemet.
Mindegy, ez is több a semminél. Felhörpölöm, aztán jóllakottan hátradőlök.
– Jó fej vagy – jegyzem meg, bizonyítékául békés hangulatomnak.
Q bólintva veszi tudomásul, nyilván születése óta tisztában van vele, aztán hívja a fogadóst, és nyittat még egy szobát.
– Talán az istálló mellett van még szabad hely – mereng el a fickó.
Én örömmel venném, de Q nem olyan fajta.
– Szobát mondtam, nem istállót – vonja össze a szemöldökét.
– Elnézést uram, de telt ház van – mentegetőzik a kötényes.
Mesebeli lovagom fáradtan sóhajt.
– Felajánlhatom a hölgynek a szobámat? Nekem megfelel az a lyuk az istálló mellett – fűzi hozzá magyarázólag.
– Hagyd a hamukát, úgy lesz, ahogy akarod! – egyezek bele.
És így is gondolom, ellenben azt egy pillanatig sem hiszem, hogy ő úgy képzelné az éjszakát, ahogy előadta. Így jócskán meglepődöm, amikor szobája ajtaja előtt átadja a kulcsait, majd kurta meghajlás után távozik.
Egy ideig idegesen toporgok az ajtóban, aztán benyitok. Pazar egy hely, van itt szőnyeg, ágy, asztal, paplan, meg más, általam oly ritkán látott luxuscikkek. Nem zárom magamra az ajtót, belehuppanok az ágyba, és gátlástalanul élvezem a helyzetet. Egészen addig, amíg a szomszéd szoba lakója el nem kezdi verni a falat, felhívva figyelmemet a késői órára.
Dühösen nyelvet öltök a falra, aztán lenyugszom. Elvackolódom a paplan alatt, és várom, hogy Q felkeressen. Addig-addig várok, meg ábrándozom persze, amíg el nem alszom.
Másnap irtó korán ébredek, kopogásra.
– A nyüvek nyuvasszanak meg, te tetű, hogy nem hagysz aludni! – kiabálok ki, aztán a párna alá dugom a fejemet.
Kintről valami zaj hallatszik, feltehetőleg emberi beszéd, igyekszem kizárni a tudatomból, aztán megüti a fülemet a „reggeli” szó.
– Hé, el ne menj! – pattanok elő az ágyból, és ajtót nyitok.
Odakinn valami cselédlány-féle ácsorog, karjában telirakott tálcával. Gyorsan átveszem a cuccot, barátságosan rámosolygok megdöbbent arcára, aztán szabad kezem nem lévén, lábammal hajtom be az ajtót. De mielőtt nekikezdhetnék a reggelinek, újra megzavarnak.
– Kösz, más nem kell, legfeljebb még egy üveg bor – szólok, aztán felnézek.
Q áll az ajtóban, kifejezéstelen arccal, merengő tekintettel. Lehet, hogy most számol tízig, lelkét nyugtatandó?
– Izé, igen? – nézek rá kétszeresre tágult szemmel, adva az abszolút ártatlant.
Mesebeli lovagom kicsit még vár, végül csak megszólal.
– Jó reggelt. Hogy érzed magad? – kérdezi kedvesen.
– Remekül – morgom, rosszat sejtve.
– Örülök neki. A reggelidet, a szobával együtt kifizettem, és egy fürdőt is. Ahogy elnézem, rád fér, bár ezt ne vedd kritikának, távol álljon tőlem, hogy beleszóljak a magánügyeidbe. Azonkívül itt egy öltözet ruha. Azt hiszem, ezzel megtettem mindent, amire rendem regulái köteleznek. Most sajnos dolgom van, így nem élvezhetem tovább felemelő társaságodat, de szeretnélek megkérni, hogy várj meg itt. 
– Oké, itt dekkolok, amíg visszajössz! – ígérem komoly képpel.
– Köszönöm – hajol meg lazán, és kilép az életemből.
Mert hogy eszembe sincs megvárni, ez tuti, de persze, mielőtt lelépnék, még megeszem, amit kifizetett. Jól megrágok minden falatot, ki tudja, mikor lesz alkalmam legközelebb kajálni? Aztán megnézem a Q által adományozott ruhát. Hát fix, hogy ezt én ugyan nem fogom viselni! Mindenféle fodrok, meg szoknya, brr. Hülyére röhögnék magukat az ismerőseim, ha meglátnának benne. De azért eladható, így a hónom alá csapom, és távozom.
Egyszerre lépek ki a folyosóra a szomszéd szoba lakójával. Kicsit elakad a lélegzetem, amikor meglátom, kit sikerült tegnap felébresztenem! Egy teljesen valódi arlenita pap áll előttem.
– Tegnap meglehetősen nagy zajjal járt az érkezésed, lányom – von azonnal felelősségre, miközben szúrós tekintettel végigmér.
– Ó, ne haragudjon rám uram! Magam is Tavaszváró Arleent követem, ha tudtam volna, hogy az ő papja lakik a szomszédomban, jóval csendesebb lettem volna. Bocsásson meg kérem! – ereszkedem féltérdre, és megcsókolom csuhája szegélyét.
Közben szememben igaz könnycseppek villannak meg. Hát van, aki ellent tud állni a látványnak? A pap semmiképpen sem, elmosolyodik, aztán a fejemre teszi a kezét, mormol valamit, majd távozik.
Mosolyogva nézek utána, aztán amikor eltűnik a lépcsőn, szamárfület mutatok, és magam is iszkolok a színről, az ellenkező irányba. A folyosó végén ablak nyílik az udvarra, szerencsémre közvetlen alatta van valami melléképület cserépteteje.
Kincseimet vállamra vetve kimászom, aztán megcsúszom a mohos cserepeken, és végiggurulok a tetőn. Ezt másfél méterre saccolt zuhanás követi, puha földet éréssel, hála a mély sárnak.
Kimászom a trutymóból, és átkapaszkodom a kerítésen. A fogadó melletti sikátorba jutottam, körbekémlelek, hála minden isteneknek, egyedül vagyok, kis mutatványomnak nincs szemtanúja. Lekuporodom a fal mellé, és megnézem, mit rejteget a pap ígéretesen kövér erszénye.
Na, mit? Kavicsokat! Vacak, fekete kavicsokat! Fenébe Arleen összes lökött követőjével, akik többre tartják a természet kétes értékű kincseit a normális emberek által inkább kultivált fémpénzeknél! Csak ki kellett volna rabolni Qt! Na, most már mindegy, vele úgysem találkozom már, remélhetőleg ezzel a pappal sem, a ruhát pedig még mindig eladhatom.
Elhatározásomat tett követné, feltápászkodom, de mielőtt elindulhatnék kedvenc orgazda ismerősöm háza felé, kiabálást hallok. Mivel a hang ismerősnek tűnik, fülelek egy kicsit. Nem kell megerőltetnem magamat, hamarosan látom is Qt, amint elrohan a sikátor előtt, aztán feltehetőleg befordul a fogadóba. Közben valami Beatrix után kiabál.
Nohát, pedig nem gondoltam volna, hogy valami nőszemély képes őt ennyire kiakasztani. Aztán leesik, én mutatkoztam be neki Beatrixként. Vajon mit akarhat? Mindenesetre a pap erszényét kavicsostul bevágom a szomszéd kertbe, csak hogy megszabaduljak a bűnjeltől, aztán kimegyek a térre, és beszólok a fogadó ablakán.
– Engem keresel?
Q már a lépcsőfordulóból néz vissza, aztán láthatóan megnyugszik, és visszasétál.
– Hála Győzhetetlen Frej-jahnak! Igen, téged kereslek.
Kényelmesen bekönyökölök az ablakon, már nincs olyan nagyon korán, a teremben jócskán nyüzsögnek a népek, de nem zavartatom magamat bámész pillantásaiktól.
– Nos, itt vagyok, mi kell? – kérdem kedvesen mosolyogva, miközben mancsommal elkenem az arcomra tapadt sarat.
– Beszélni szeretnék veled – feleli kitérően Q.
– Rendben. Egy pohár bor mellett elfecseghetünk – egyezem bele, majd feladom ablakbeli pozíciómat, és besétálok az ajtón.
Q egy csöndes kis sarokasztal mellett vár, alám tolja a széket, rendel egy kancsó bort, aztán maga is letelepszik, velem szemben. A terem közönsége sem bámul már minket, nem mintha sárfoltos ruhámban nem rínék ki közülük, egyszerűen feszélyezi őket az illem nevű, számomra elég megfoghatatlan neveltetési hiba. No, mindegy, az arlenita pap nincs köztük, a többit meg nem ismerem, tehát nem is lehetnek a haragosaim.
– No, mi kell? – kérdem, miután megkaptam félpohárnyi adagomat a borból.
– Úgy látom, nem vetted igénybe a fürdőt – kezdi Q.
– És azért vágtattál át őrült módra a városon, hogy emiatt cikizz? – kérdem.
Idegesít, hogy hamukázik, ez azt jelenti, hogy valami kínos mondandója van. Egy pillanatra hökkenten néz rám, aztán elmosolyodik.
– Jó van, nem kerülgetem a lényeget. Szeretném, ha elkísérnél.
– Ez házassági ajánlat volt? – kérdem összevont szemöldökkel, sose értettem én a nagyurak szava járását!
Q elsápad, tehát most is melléfogtam.
– Dehogy, Győzhetetlen Frej-jah szent nevére, dehogy! Egyszerűen csak arra kérlek, hogy utazz el velem tetihuanai rendházunkba.
– Aztán minek? – csodálkozom nagyot.
– Nos… most istenem templomából jövök, ahol a főpappal volt beszédem, és… szóval, feloldozást kaptam egy régebbi bűnöm alól azzal a feltétellel, hogy segítek rajtad. Illetve, feloldozást fogok kapni, ha felnevelem azt a lányt, aki Beatrixként mutatkozott be nekem tegnap este, szó szerint ezt mondta a főpap – magyarázkodik kelletlenül.
Nahát, ez érdekesen hangzik!
– És nekem miért lenne jó, ha elmennénk abba a Tetituitanába? – kérdem.
– Tetihuana. És egyszerűen csak arról van szó, hogy nekem most ott van dolgom. Ha pedig fel kell neveljelek, akkor velem kell, hogy maradj, mert itt, Solban nincsenek ismerőseim, akiknél otthagyhatnálak.
– Szóval, arról van szó, hogy istened azzal büntet, hogy egy ideig el kell, hogy viselj – nevetek fel hangosan.
Többek felénk fordulnak, így megpróbálom visszafogni magamat. Hogy milyen hülyék is ezek a komoly képű, nagytiszteletű lovagok!
– Na – folytatom –, nem hiába mondják, hogy Frej-jah a sötét tréfák kedvelője, ez igazán mulatságos. De nehogy azt hidd, hogy én majd úgy ugrálok, ahogy te fütyülsz! – váltok hangnemet, és igyekszem jól hozni a mogorvát. – Hogy majd abban a Tetitinataban falhoz támaszthatsz, mint valami megunt kardot, és otthagyhatsz egy ócska lelencházban! Én már tizenkilenc is elmúltam, fel vagyok nevelve, kösz, nem kérek belőled.
– Tegnap még csak tizennyolcat mondtál, és én még abból is levonnék vagy kettőt – jegyzi meg, és nagyjából igaza is van. – Továbbá eszemben sincs otthagyni téged egy lelencházban, legfeljebb valamely barátom kastélyában – kecsegtet.
Idegesen megvakarom a fülemet. Ez az egész vezeklős duma most vagy igaz, vagy nem, de a fickó akar tőlem valamit, tehát zsarolható.
– Nos, talán elkísérlek, de van néhány feltételem – kezdeném összeállítani kívánságlistámat, amikor nyílik az ajtó, és beviharzik a reggel megismert csuhás.
Feldúltan néz körbe, és hangos szóval szólítja a fogadóst. Itt nagy baj lesz, és milyen hamarosan! Lecsusszanok a padlóra.
– Először is, add ide a köpenyedet! – morgom Qnak, az asztal biztos fedezékéből.
Ő sem hülye, gyors elmerülésemet szemöldökráncolva vonja párhuzamba a pap megjelenésével, de odaadja az általam vágyott ruhadarabot. Magamra tekerem, arcomba húzom a csuklyáját, és visszamászom borospoharam mellé. A pap, hála minden isteneknek, semmit sem vett észre, leköti idegessége, és várja a fogadóst. De hiába próbálok én teljes erőbedobással beleolvadni a háttérbe, Q feláll, és odasétál a csuháshoz.
– Segíthetek valamit, atyám? – kérdi.
– Többet is annál, mint amit kérni merek Győzhetetlen Frej-jah lovagjától, fiam! – cifrázza a pap.
– Kötelességem, hogy segítsek, ahol tudok – szögezi le Q.
Lovag a lelkem!
– Igen nagy értéket vesztettem el ma reggel, és csak remélhetem, hogy itt, a fogadóban, nem pedig a piactéren – siránkozik a csuhás.
Mogorván hallgatom, ismerem már ezt a szöveget. Most valószínűleg megpróbálja drágaköveknek beállítani azokat a nyomorú kavicsokat, a hülyén naiv Q meg meg fogja szívni. Aminek az lesz a következménye, hogy gyámkodása első napján laposra ver.
– Miféle értéket?
– Arleen csodatévő szent köveit. Hattanból jövök, csak azért vállaltam a fél esztendős zarándokutat, hogy elhozzak néhány követ kolostorom számára. Pótolhatatlan lenne, ha ellopták volna őket! – nyavalyog tovább a pap, én meg kezdem rosszul érezni magamat.
A helyzet már megint azt sugallja, hogy valamit nagyon elszúrtam. Közben befut a fogadós, és felvezeti a kétségbeesett pofájú csuhást az emeletre, hogy megnézzék, hátha ott vannak még a kövek. Q kimért léptekkel visszasétál hozzám.
– Hova tetted? – kérdi zordan.
– Kidobtam – válaszolom megszeppenten. – Az úgy volt – magyarázkodom aztán gyorsan arckifejezése láttán –, hogy találtam egy vaskos erszényt, de amikor kibontottam, akkor kiderült, hogy tele van fekete kövekkel. Pénz meg semmi. Hát eldobtam.
– Találtál egy erszényt – ismétli Q szkeptikusan. – És hol dobtad el? – lép túl a problémán.
– Gyere! – lököm a székre lovagom köpenyét, és nekiindulok, ki a fogadó ajtaján, a sikátorba.
Csak az előtt a magas kőkerítés előtt torpanok meg, amin alig pár perccel ezelőtt átdobtam a szajrét. Q a nyomomban van, látván pillanatnyi habozásomat, felkap, és feltesz a kerítés tetejére, aztán maga is felhúzódzkodik.
Odaát messzemenőkig koedukált udvar terül el, két kutya, tucatnyi csirke, kacsa, meg más szárnyasok, továbbá egy ifjú malac, és egy szamár néz ránk megdöbbenten. Nekem viszont nincs időm bámészkodni, közéjük huppanok, és elkezdem feltúrni a sáros talajt.
– Valahova ide dobtam! – magyarázom közben Qnak, aki csípőre tett kézzel, és felvont szemöldökkel áll a baromfiudvar közepén, és semmi mást nem csinál, mindössze uralja a helyzetet.
Közben a szárnyasok megunnak minket, és elkezdenek hisztizni, a kutyák is veszettül ugatnak, aztán hamarosan befut a gazda.
– Elnézést uram, a hölgy elvesztett valamit, de mihelyst megtalálja, azonnal távozunk, és természetesen megtérítjük az esetleges kárát – szereli le Q, mielőtt akár megszólalhatna a szerencsétlen.
– De… hát… Tűzőrző Ulinom szent nevére, mit keresnek itt, jó uram? – tördeli a kezét, és heveny csuklásrohamot kap, amikor az egyik túlzottan is közel merészkedő baromfit hozzávágom a szamárhoz.
– Egy erszényt, fekete kavicsokkal – magyarázza Q teljes nyugalommal.
Az ő szemében most feltehetőleg szent küldetésben járunk, Arleen papját segítve. És neki ez otthoni terep lehet, nyilván a világ megváltásával szokta tölteni a szabad idejét.
– Igen, találtam itt egy erszényt, néhány kaviccsal – nyögi ki a zavart gazda.
Térdre emelkedem a trutymóban.
– Hol van?! – kérdem, feltehetőleg villámló tekintettel, de mindenképpen nyakig sárosan.
– Odaadtam a kölyköknek, játszani. Nem hittem volna, hogy értékes – vonogatja zavartan a vállát, és a ház felé int.
Lehet, hogy Q még ad neki valami pénzt, én nem törődöm vele, rohanok az általa mutatott irányba. Átvágok egy helyes kis konyhán, onnan egy szatócsműhelybe érkezem, és a meghökkent inasok között kiviharzom az utcára. Néhány gyerek tényleg egy erszénnyel játszik, megragadom a legközelebbi karját.
– Hol vannak a kövek, amik benne voltak? – kérdem idegesen.
– Bedobáltuk a csatornába! – büszkélkedik a kölyök.
Mire Q utolér, addigra már a csatornanyílás mellett hasalok, és vállig merülve a szennyvízbe, kotrom az alját. Esélyem sincs, itt gyors folyású a víz, és ráadásul fedett, csak a sarkokon van egy-egy arasznyi nyílt szakasz, ahol a vékony árok elnyeli az utca szennyét.
– Reménytelen! – sóhajtok.
– Hogy lehettél ennyire felelőtlen? Egyszerűen eldobni valamit, amiről azt sem tudod, hogy micsoda!? – von felelősségre csendesen, mire én csak a vállamat vonogatom.
– Fene hitte volna, hogy értékes. De nem vagyok ezzel egyedül, az a fazon se tudta, akinek a kertjébe esett, meg a kölykök sem. Mi van, ha a csuhás szívat minket, és tényleg szimpla kis kavicsokról van szó? – vetem fel reménykedve.
Q megrázza a fejét, és elindul vissza, a fogadóba. Vert seregként vonulunk be, szerencsére a pap sehol. Én szeretnék feltűnésmentesen elsunnyogni valamerre, de Q erre fittyet hányva hívatja a fogadóst, és halk hangon utasításokat osztogat neki. Hallgatóznék, de semmi siker. Végül megtisztel bizalmával, visszajön, és beavat terveibe.
– Itt az ideje megejteni azt a fürdőt. Most már egyáltalán nem vagy szalonképes.
– Nono! – döbbenek meg – Nem olyan sürgős az! Fürödtem már a múlt hónapban, nem kell azt túlzásba vinni – kezdek hátrálni, de elkapja a karomat.
– Azt akarod, hogy feladjalak annak a papnak? – kérdezi.
– Ez zsarolás! – morgok, de hat az érv.
A fogadós elvezet minket a fürdő céljait szolgáló kis szobácskába, ami az épület hátuljában húzódik meg. Középen hatalmas dézsa áll, benne a még gőzölgő vízzel. Mogorván szemlélem a helyzetet. Q megáll az ajtóban, karba fonja a kezét, és vár valamit. Feltehetőleg értelmes reakciókat, és pont tőlem!
– Muszáj? – kérdem kétségbeesetten.
Hősömnek mára elege lehet belőlem, megfog, és ruhástól beletesz a dézsába. Én ellenkeznék, de ennek nincs látszatja, benyom a víz alá, a szadista állat! Egy ideig fuldoklom, aztán feladom, jöjjön a halál. Ekkor Q végre felszínre enged.
– Hörk… arrr… – prüszkölöm, aztán próbálok értelmesebb dolgokat felköhögni. – Jaaj! Hajaj!
Q érzéketlen gondjaimra.
– Ezt szappannak hívják – nyom a kezembe valami idegen anyagú cuccot. – Használd! – javasolja, aztán visszasétál az ajtó elé.
Karba font kezekkel, de immár nekem háttal vár. Lelkesedés nélkül piszkálgatom a tenyeremben nyugvó piszkosfehér vacakot, tapintásra olyan, mint egy döglött hal. És viselkedésre is, kicsusszan kezemből, és elmerül. Röpke sóhajtással utána bukom, lehalászom. Aztán mérsékelt lelkesedéssel mosakodom. Azt hiszem, így kell.
– A paraván mögött találsz törölközőt, és tiszta ruhát is – jegyzi meg végül Q.
Én ezt úgy értelmezem, hogy vége a mulatságnak, és gyorsan kipattanok a dézsából. Betrappolok a paraván mögé, ledobálom vizes gönceimet, és buzgón elkezdek szárítkozni. És tényleg, itt van egy másik öltözet ruha, nem olyan, mint a délelőtti, hanem egy lovaglónadrág, meg ing. Ma ez már a második, amit nekem ad!
– Te, Q, te ugye gazdag vagy? – kiáltok ki neki.
– Nem mondanám. Pénzem ugyan van, és ha megszorulnék, akkor a rend is kisegítene, de birtokom nincs. És ha apámon múlik, nem is lesz – válaszolja.
– Tehát gazdag vagy – szögezem le.
– Ha úgy látod – hagyja rám. – Kint várok rád a nagyteremben. Siess, kérlek – fejezi be, és hallom, ahogy csukódik az ajtó.
Megtörölközöm, felöltözöm. És most hogyan tovább? Hátsó ajtó van, örökre leléphetnék. Q soha sem találna meg, nagy a város, és neki itt nincsenek ismerősei, legalábbis rémlik, hogy mondott valami ilyesmit. De minek? Mikor fogok én ki még egyszer egy ilyen pasast? Soha. Tehát felvetett fejjel, fülig érő vigyorral vonulok ki a nagyterembe.
Q vár, aztán int, és távozunk. Az istállóban még felszedünk egy pacit, nagydarab fekete példányt. Hősöm elszöszöl vele, aztán felül.
– Én meg gyalogoljak! Szép kis gondoskodás! – motyogom félhangosan.
– Armagedon nem kedveli, ha ketten ülnek rajta, de ha elvezetsz egy lókupechez, veszek neked egy hátast – válaszolja.
Az iránt nem érdeklődik, hogy vajh tudok-e lovagolni, de ez nem is fontos, jókedvre derít, hogy ismét gyarapíthatom földi javaimat, hát lelkesen mutatom az utat. Az alig ismerős kereskedő bizalmatlankodva fogad, de Q fölényes stílusa, és úri modora megenyhíti kedélyét.
Hősöm előadja szándékainkat, a kupec ajánl egy lovat, Q választ egy másikat, én meg lecövekelek egy harmadik mellett. Röpke vita következik, melyben ki ékesebb, ki hangosabb szavakkal védi álláspontját.
– Végül is mi közötök hozzá, én fogok rajta lovagolni! – vágom ki a döntő érvet, minekutána Q megveszi az általam választott, fehér alapon barna pacnikkal ékes pacit.
A kereskedő szerint a prózai Foltos névre hallgat, de amíg a fazon Qval a pénzügyeket intézi, a lovacska füléhez hajolok.
– Nekem sem tetszik. Szöszmösznek foglak nevezni, az én nevem pedig Thani, így egyszerűen, minden családnév nélkül. Bár néha hozzá szokták tenni, hogy Thani, a pimasz kis patkány – súgom neki bizalmasan.
Rábólint, tehát ez is el van intézve. Aztán a formaságok letudása után felszállhatok rá. Ez könnyen megy, gyakran láttam már, hogyan kell csinálni.
– Csak kövesd Qt! – adom ki neki az utasítást.
Szerencsére nem kell más módon rávezetni a tennivalókra, a büszke léptű Armagedon után Szöszmösz is engedelmesen kicsattog a kereskedő udvarából. Kint ráfordulunk a főtérre vivő utcára, és én új perspektívából szemlélhetem meg a várost, amiről pedig már évekkel ezelőtt is azt hittem, hogy ismerem. De nem, így a magasból egészen másként néz ki. Vigyorogva nézek el a tömeg feje felett, és rohadt magabiztosnak érzem magamat, ahogy Szöszmösz nyergében hintázva követem a fekete köpönyeges Qt.
A diadalmenet a városházáig tart, ott lovagom megálljt int, és leszáll.
– Itt még van egy kis dolgom, bejössz, vagy megvársz? – kérdi.
– Menj csak, megvárlak, és ígérem, hogy vigyázok magamra! – legyintek könnyedén, nincs kedvem ismét belesüllyedni a tömegbe.
Miután magamra maradok, egykedvűséget tettetve nézelődöm, mintha tényleg nagyúr lennék, olyan, akinek igazán semmiség, hogy tiszta ruhában, lóháton várakozik a főtéren. Meg mintha nem kéne attól félnem, hogy akármikor megláthat egy ismerős őr, vagy egy rám morcos rablógyilkos. De persze erre nagyon nagy esély van, így igazából nem is lepődöm meg, amikor valaki megrántja a szárat.
– Hol loptad a lovat, kis mocsok? – zavar fel elmélkedésemből egy durva hang.
– Nem loptam, az enyém! Egy Hiszaenbe utazó nagyúr fogadott fel, társalkodónőnek a felesége mellé, úgyhogy kopj le rólam, kőfejű barom, vagy szolgáimmal veretem be a képedet! – vetem oda gőgösen Lartonnak, akiről dióhéjban azt kell tudni, hogy egy nagyjából húsz fős martalócbandát igazgat, több kocsma fizet neki védelmi pénzt, és még arra is van ideje, hogy lányokat futtasson, bár csak a silányabb fajtából.
– Elmész te a jó búsba! Tegnap Cinsane panaszkodott rád, hogy állítólag elloptad az egész napi bevételét – tér át földhözragadtabb témára.
És közben nem engedi ám el a lovamat! Vajon Qnak mennyi dolga lehet odabent?
– És te elhiszed? Cinsi egy részeges, rossz kurva, elissza a pénzedet, te meg bolondmód engem hajtasz? – háborodom fel hangosan.
Néhányan meglepetten néznek rám fel, persze, itt előkelő szavú népek járnak, de akkor mi a fenét keres itt ez a vadbarom Larton?
– No, szállj le a lóról, aztán kotorj, amíg jó a kedvem! – mordul rám a nyomornegyedek hatodrangú ura.
– Egy jó büdös frászt! – kiabálom fesztelenül, aztán belekapaszkodom Szöszmösz sörényébe, mivel Larton le akar rángatni kedves paripámról.
Ez megvadítja pacimat, felágaskodik, és majdnem levet, de szerencsém van, egyelőre még nyeregben maradok. Aztán kitör a káosz, Larton rángatja Szöszmösz kantárját, Szöszmösz engem dobál, én meg sivalkodom. Hamarosan a földre kerülök, és nem csak megütöm magamat, de ráadásul a nyakamba kapom Lartont is, késestül. De azért nem reménytelen a helyzet, a szemem sarkából megpillantom Qt, aki a városháza kapujából szemléli az eseményeket. Bízom benne, hogy van annyi esze, hogy közbelépjen.
– A barátom ott áll a hátad mögött, és mogorva, de nagyon! – nyöszörgöm Lartonnak.
Harsány kacaj a válasz.
– Majd pont neked hiszek, Thani, te hazug csatornatöltelék – vág vissza, és most pofonok következnének, de valaki megragadja a karját.
– Ma amúgy is rossz napom van, és egyébként sem kedvelem, ha egy magadfajta gazember molesztál egy hölgyet – foglalja össze a helyzetet Q, a rá jellemző, visszafogott modorban.
Aztán felrántja Lartont, és elkezdi módszeresen verni. A gazember ugyan védekezne, de hát nincs olyan trágyahalom, ami megállna a pusztító szélviharral szemben. Nem is igen törődöm vele, míg hősöm lerendezi a rablóvezért és embereit, inkább megpróbálom megnyugtatni a még mindig jócskán ideges Szöszmöszt.
– Látod, hogy Armagedon nem hisztizik! – feddem halk hangon, míg lehalászom kantárját. – Róla példát vehetnél!
És valóban, a mesés fekete harci paripa vitéz módon küzd gazdája mellett, rúg, harap, oszlik körülötte a csőcselék. Aztán hamarosan befutnak a városi katonák is, elvégre a főtéren vagyunk, itt még működik a törvény, és innentől elcsendesedik a kép. Gyorsan összeszedik azt a fél tucat gazembert, aki fekve maradt, a többi elszelel, Q magyarázkodik, miközben fél kézzel a vért törli le a szája széléről. Ezalatt sikerül megbékítenem Szöszmöszt, holmi dupla zabadag felemelgetésével, majd más, jócskán felelőtlen ígéretekkel.
Mire Q végez, és nyeregbe száll, már én is lóhátról, és ebből adódóan jókedvűen szemlélem a világot.
– Máskor légy oly kedves előre figyelmeztetni, ha verekednem kell érted. Módfelett egyhangú tud lenni – mogorváskodik szívem hőse.
– Baromság! Jó vagy, mit jelent neked pár gazember felkockázása? – nyugtatgatom.
Ezen egy kicsit elmélázik, közben elindulunk.
– Tulajdonképpen mennyi időre van szükséged, hogy bajba keveredj? – kérdi később.
– Bárhol, bármilyen körülmények között képes vagyok öt perc alatt tökéletes káoszt előidézni! – büszkélkedem.
Bár ebben van némi túlzás, de a lényeg stimmel, én is jó vagyok magam választotta műfajomban. Ő csak fáradtan sóhajt, világos, neki nehéz útja lesz, bárhova is megyünk.
– Bocsánat, hogy felvetem, de nem hallottam jól, hogy hogyan szólított az a mogorva úriember – vált témát.
– Amelyik a hasamba térdelt, és át akarta vágni a torkomat? – kérdezek rá, nehéz néha követnem a szavait.
– Az – hagyja rám.
– Thaninak. Mert hogy ez a nevem – válaszolok könnyedén.
– Tehát nem Beatrix – szögezi le, csak hogy tiszta legyen a helyzet még az ő egyszerű lovagagyának is.
– Nem Beatrix. Thani – ismétlem lassabban.
– Szép név – mosolyodik el. – Ó-semniül annyit tesz, hogy kedves, szeretetre méltó. Bár gondolom, ezt mindenki el szokta mondani neked, akinek csak bemutatkozol – von vállat, és ettől kezdve néma marad.
Én is. Azon gondolkodom, hogy miért nem ismertem eddig senkit sem, aki tudott volna ó-semniül. Így hát csendben hagyjuk el Solt, a várost, ahol eddigi életemet leéltem. És innentől végleg néma vagyok, szemlélem az ismeretlent. Még soha sem jártam a falakon kívül.
### Q al Aquim
<p class="text-center font-italic">avagy az igaz út rögös és nehéz, de biztos lehetsz benne, hogy legalább nincs rajta nagy tömeg</p>
Sol hatalmas város, ó Győzhetetlen Frej-jah, hogyan fogom megtalálni választottadat, gondolom fáradtan, miközben lassú léptekkel szállásom felé tartok. A sötétség, mint maga a néma halál borul rám, hiába küzdenek ellene magányos harcosokként az utcasarki fáklyák, pisla fényük elvész a semmiben. Lehet, hogy ostobaság volt megpróbálni lerövidíteni az utat, bár ez most már mindegy, innen visszafordulni sem lenne rövidebb.
Hirtelen gyenge melegséget érzek a nyakamban, de mire kesztyűs kezemmel előszedem medalionomat, már késő, nem tudom eldönteni, az jelezte-e hirtelen-váratlan, hogy közel a cél, vagy csak csalóka érzékeim játszottak velem. De megállok, és körbenézek. Itt lenne a közelben, akit keresek?
Sötét sikátorok fekete szája ásít rám fenyegetően, tétova léptekkel megindulok valamerre, csak megérzéseim vezetnek. A házak árnyai a csillagtalan égig magasodnak, a csatornákból az elmúlás szaga árad. Sok mindennel találkoztam már istenem útjait követve, amit jobb lett volna elkerülni, de ilyen mélyen még soha sem jártam, gondolom, aztán megállok, és elűzöm kételyeimet. Feladatom van. Megacélozott akarattal, biztos lépésekkel indulok tovább.
A tespedt csendet hamarosan durva kiabálás töri szét, megszaporázom lépteimet, a zaj forrása felé tartok. A következő sarkon túl egy kocsma ablakai világítanak, a ricsaj onnan hallatszik ki, most már határozottan női sikoltások is vegyülnek bele. Lehet, hogy csak azért vezetett erre Győzhetetlen Frej-jah erejével áldott medalionom, hogy segíthessek valakinek, gondolom, de nem töltöm az időmet ostoba merengéssel, benyitok.
Bár öltözetem jócskán kirí a kocsma vendégeinek rongyai közül, mégsem vonzom magamra bámész pillantásaikat, van más látványosságuk. Tagbaszakadt, izmos fickó kergetődzik egy gyereklánnyal, és bár az fürgén mozog, hamarosan sarokba szorítja nálánál jóval erősebb és nagyobb ellenfele.
– Én a helyedben nem ütnék meg egy nőt – szólalok meg, és előrébb lépek.
A csavargó küllemű bámészkodók ijedten rebbenek szét előlem.
– Semmi közöd hozzá, ha szétverem ennek a ribancnak a képét! – heveskedik a fickó.
Harchoz szokott szemem rutinosan méri fel a terepet. Ez a csavargó nem ellenfél, lassú, és bizonyosan ivott is. A veszély a tömegben van, mely ha megmozdul, akkor maga alá tiporhat. Sokan végezték már csúful, ostobán lebecsülve a túlerőt. Gyorsan kell cselekednem, hogy ne legyen idejük feleszmélni.
– Biztos? – kérdem a fickót, de már csak figyelme elterelése végett.
Előrébb lépek, ő elejti áldozatát, de vele most nem törődhetek, felgyorsulnak az események. Ellenfelem megpróbál támadni, ám még messze van, míg közelebb lép, kitérek, és ököllel fedezetlen oldalába vágok, ettől egy kicsit meginog, aztán az állcsúcsa következik, és ez elég is, fatuskó módjára eldől.
A keletkező fél lélegzetvételnyi szünet alatt közelebb hátrálok a falhoz, hogy legalább a hátam fedezve legyen. Alig van elég időm, megmozdul az eddig némán várakozó csőcselék. Ketten jönnek, a kisebbet visszarúgom a többiek közé, a másik ütését tompítja mellvértem. Visszaütök, aztán védek egy csapást, ami a fejemet vette célba, de ekkor már vagy négyen vannak rajtam. Az egyiket fellököm, hogy elérjem a legközelebbi asztalt, közben egy elcsúszott ütést kapok a tarkómra, aztán megragadok egy széket, és végigsöprök rajtuk. Valaki elég ostoba, hogy megpróbálja hozzám vágni az asztalt, de csak társait találja, aztán leütöm.
És ezzel az első rohamnak vége.
– A következő meg fog halni – veszem elő pallosomat.
Komolyan gondolom. Békésebb módon innen nem juthatok ki. A tarkóm még mindig sajog, és a lábam is fáj, valaki combon rúghatott a nagy kavarodásban, bár tulajdonképpen szerencse, hogy csak combon.
De nem kell beváltanom fenyegetésemet, elhiszik, hogy komolyan beszélek. Persze ez csalóka nyugalom, ha csak egy is elveszti a fejét, és megtámad, akkor itt iszonyú vérfürdőt kell rendeznem, ami nem tetszene Győzhetetlen Frej-jahnak. Saját esztétikai érzékemnek meg még annyira sem.
Tehát talpra segítem az ájulása után még mindig kissé kába hölgyet, aztán távozunk. Valaki utánunk köp, de ez itt nyilván szokásos módja lehet az érzelmek kifejezésének.
Amint biztos távolba kerülünk, hagyom, hogy a lány vezessen. Közben óvatosan megtapogatom a medaliont, de nem melegebb, mint a minket körülölelő, langyos nyáréjszaka levegője. Tehát nem találtam meg társamat, de ezen nem csodálkozom.
Hisz egy segítő kezet ígértél, Frej-jah, nem egy szerencsétlen, piszkos arcú kislányt a nyomornegyedek mélyéről!
Gondolataimból egy falikút látványa rezzent fel, mintha már egyszer elmentünk volna mellette. Elég régóta vagyunk úton, lehet, hogy csak körben járunk? De mielőtt kérdőre vonhatnám útitársamat, az megáll, és közli, hogy megérkeztünk. Sötét, rossz szagú bérház magaslik előttünk, nehéz hinnem, hogy itt emberek élnek. Egy pillanatra megesik a szívem a lányon, kérdezném ki és miért akarta bántani a kocsmában, de nincs rá időm, elköszön, és bemegy a házba.
Nem megyek utána, más dolgom van, figyelmeztetem magamat, és elindulok a fogadó felé. A harmadik lépésnél veszem észre, hogy erszényem már nem tart velem. No, lám, a leányzó korántsem annyira szánni való, mint hittem, de különösképpen ez inkább megnyugtat. És nincs szándékomban utána menni, pénzem nagyobb felét a másik, mellvértem mögé rejtett erszényben hordom, és így legalább a leányzó holnap meleget ehet. Ez is a jótékonykodás egy módja.
De ekkor megint jelez a medalion, erősebben, mint az előbb, szinte tűzforróvá melegszik.
– Frej-jah, segíts! – suttogom magam elé, mi van, ha tényleg a lány a kijelölt társam?
Azonnal futásnak indulok. Nem is figyelem, merre megyek. Talán a medál vezet, talán valami más, de bizonyosan nem magam döntök a sarkokon, hogy merre tovább. Én idegen vagyok erre, eltévednék a házak kusza összevisszaságában. De istenem velem van, és biztosan vezet, egy sarkon befordulva összefutok a lánnyal.
Nem kell különösebben sokat győzködnöm, hogy visszaadja erszényemet. Szívszaggató siránkozását elengedem a fülem mellett, és megpróbálok dönteni, hogyan tovább. Frej-jah, miért vezettél hozzá? Ám mivel az idő nem sürget, elhatározom, hogy megvárom a holnapot, hátha a felkelő nap ragyogó fényében tisztábban fogok látni. Kézen fogva vezetem a lányt az Aranysárkány felé. Egy ideig szipogva panaszolja fel sanyarú sorsát, édesanyja betegségét, aztán, amint feltűnik neki, hogy nincs szándékomban feladni, megmakacsolja magát, kénytelen vagyok csendre inteni.
Mire elérjük a fogadót, már kész tervem van. Felajánlom neki lovagi támogatásomat az éjszakára, ez szinte kötelességem lenne amúgy is, és reggel még megkérhetem, hogy legyen társam szent küldetésemben, ha addig erre utaló jelet adna istenem.
De nem kér belőle, közvetlen stílusban utasítja el segítségemet, és én nem erőltetem, nem igazán vágyom társaságára, azt pedig jócskán kétlem, hogy hasznomra lehetne bármiben is. Frej-jah, akármi is a te fényességes szándékod, erősítsd meg valami biztosabb jellel! Imigyen pontot téve kis esti kalandomra, fáradt lépésekkel megyek fel emeleti szobámba. Menet közben megdörzsölgetem tarkómat, már nem fáj annyira. Holnapra nyoma sem marad!
Ledőlök ágyamra, de alig hunyom le szemem, irdatlan csörömpölés hallatszik fel a fogadó ivójából. Nem az én dolgom, figyelmeztetem magamat, és mozdulatlanul fekve hallgatom végig, ahogy egy sivalkodó hang „tésztafejű, hibbant nyárspolgárnak” titulálja a fogadóst, „árokszéli, leprás ribancnak” a tisztelt édesanyját, és „düledező tetűfészeknek” a fogadót, melyben akkor sem lenne hajlandósága megszállni „ha hat lóval húzatnál bele, te töketlen seggfej!”
Csak abbahagyják, gondolom fáradtan, de nem, sőt, hamarosan újabb csörömpölés hallatszik, mintha tányérok törnének. Értem, Frej-jah, megyek, tápászkodom fel, majd lesietek, és néhány diplomatikus szóval elsimítom a nézeteltérést. Aztán meghívom vacsorára a leányzót, aki jó étvággyal eszik, és épp oly természetes könnyedséggel állítja magáról, hogy tizennyolc, mint ahogy Beatrixként mutatkozott be. Tudom, Frej-jah, nem szép dolog kételkedni felebarátjaink szavában, de valami mégis azt súgja nekem, hogy némileg hajlik a rideg tények kiszínezésére. Majd átengedem neki a szobámat, és megtekintem a fogadós által emlegetett „szerényebb” helyiséget. Kiábrándító. De ha már kértem, hát kifizetem, aztán mégis átmegyek az istállóba, Armagedon mellé.
A gyönyörű, fekete harci mén jól elkülönítve a közönséges lovaktól, magányosan áll az épület hátsó traktusában.
– Emlékszel Reelanra? Amikor az északiak csapatai már hónapok óta ostromolták várat, egy kósza nyílvessző eltalálta a lábamat, elfogyott az élelem, és kitört a pestis? Akkor például mennyivel rosszabb volt – suttogom neki, majd leterítem köpenyemet a lábához, és elalszom.
Másnap korán kelek, és ha már itt vagyok, ellátom Armagedont, majd megmosakszom. Imígyen felkészülve keresek egy csendesebb helyet, és imáimba mélyedek.
Frej-jah, te kívántad, hogy jöjjek e városba, parancsoltad, keressek társat, akit te majd kijelölsz, és elém vezetsz, hogy a te dicsőségedre megcselekedjük azon tetteket, amik a te hatalmad és hírneved nagyobbítják, hát most adj jelet, amit követhetek, a győzelemig!
De nem kapok választ, így magam döntök. A fogadóssal elintézem a számlát, és ruhát hozatok a lánynak, aztán felmegyek hozzá, és meghagyom neki, hogy várjon meg, majd nekivágok a városnak, Frej-jah temploma felé. Bekopogok a hatalmas, fekete márvány templom mellett álló, ékesen díszített főpapi rezidencia ajtaján, és audienciát kérek a főapáttól. Szerencsémnek, és persze jó ajánlóleveleimnek köszönhetően rövid várakozás után bebocsáttatást nyerek.
Az apát sovány, ősz öregember, szinte elvész súlyos brokát köntösében. Főpapi trónusán ülve fogad, én az illem és etikett diktálta meghajlás és köszönés után pallosomat magam elé támasztva állok a teljes beszélgetés alatt.
– Add át üdvözletemet a tetihuanai rendház nagymesterének! – szólal meg végül.
– Feltétlenül, nagyuram! – válaszolom, de még várok, nincs még itt az ideje, hogy felhozzam látogatásom célját.
– Te lennél hát a kiválasztott. Családod valóban jó hírnévnek örvend, de azt hallottam, apád nem teljes szívével áll mögötted.
Ez igaz, apám tényleg a kitagadásomat fontolgatja már évek óta.
– Valóban, nagyuram.
Aztán a főpap kis habozás után témát vált.
– „És a tetihuanai nagymester válassza ki az egyik harcost, és az menjen Sol városába. És én kiválasztom társát, és elküldöm Sol városába. És ők együtt menjenek legyőzni a nagy Daalt, és győzelmük legyen az én dicsőségem!” – citálja nagy hangon Frej-jah jóslatát, szerintem csak jólértesültsége fitogtatása végett.
És valóban érdekes kérdés, hogy honnan tudja, hisz rendházunk soha sem ápolta túlzott figyelmességgel a solbéli nagytemplommal való kapcsolatot.
– Így szól a jóslat, nagyuram – válaszolok csendesen.
– A nagymester pedig téged választott.
– Igen, nagyuram.
– És te méltónak érzed magad erre a dicső feladatra?
– Nagymesterem méltónak talált rá, nagyuram – válaszolom kurtán.
Nem szeretnék a túlzott önbecsülés hibájába esni, minthogy a fölös szerénységet is igyekszem kerülni.
– És miért kerestél meg engem? – kérdi, és én végre előállhatok jövetelem céljával.
Elmesélem hát a tegnapi estét, megáldott medalionom furcsa viselkedését, és a lányt, aki sok mindennek tűnt, de istenünk által mellém rendelt segítőnek egyáltalán nem. Végezetül tanácsát kérem, mit tegyek a közeljövőben.
– Bizonyos vagy benne, hogy lényegtelen az a lány? Milyen nevet is említettél, Beatrix? Ez előkelő származásra utal.
– Nem hiszem, hogy ez lenne a valódi neve.
– Akkor meg érdekes kérdés, hogy vajon mi oka lehet rá, hogy eltitkolja az igazságot? Miért ne lehetne álruhás bűbájos, vagy nagy erejű fekete boszorkány? Vagy halálra nevelt fejvadász, aki valaki elől bujkál? Jegyezd meg, semmi sem az, aminek látszik! – mondja, és résnyire szűkül szeme.
Nem osztom meg vele kételyeimet, a lány nagyon meggyőzően adta a senkit, de ennek ellenére megfontolandók a szavai. Közel nyolcvanévnyi bölcsességre nem hallgatni nagyfokú elbizakodottság lenne.
– Tehát fedjem fel előtte kilétem, és hívjam társamul? – kérdem.
– Nem, az talán túlzás. Vidd el nagymesteredhez, ő majd eldönti, hogy valóban Frej-jah, a Győzhetetlen által kijelölt kísérőd, vagy nem. És addig ne említs neki semmit küldetésedről. Inkább… igen, penitenciaképpen reád szabom, hogy neveld fel azt a lányt, aki tegnap Beatrixként mutatkozott be neked! Ez rended elveivel összhangban van, Frej-jah sem láthat benne kivetni valót, és így nyugodtan magaddal viheted, senki sem szólhat meg érte. Ha pedig mégsem ő lenne a választott, még mindig rábízhatod egy női szerzetesrend gondjaira – fejezi be.
Egy pillanatra elképzelem a leányzót szerzetesi ruhában, ájtatosan komoly képpel, és majdnem elmosolyodom, de szerencsére sikerül úrrá lennem arcizmaimon. Végül is, ő nem látta, nem ismeri azt a lányt, mentegetem magamban a főpapot.
– Köszönöm, nagyuram – hajlok meg azután, és távozom.
Kifele menet elgondolkodom tanácsán. Nem mondhatnám, hogy sok segítséget adott, inkább úgy érzem, megpróbálta a felelősséget áthárítani nagymesteremre, de ehhez végül is nincs sok közöm. Tennivalóim viszont nyilvánvalók, hát elindulok visszafelé. Közben még egyszer átgondolom a főpap szavait, meg a tegnapi napot, és egyre biztosabb vagyok benne, hogy nem veszthetem el a lányt, majdnem hogy idegessé tesz a lehetőség, mely szerint lehet, hogy nem hallgatott kérésemre, és visszatért külvárosi otthonába, ahol én soha sem találhatom meg. Ostobaság volt magára hagynom! Az utolsó párszáz métert már futva teszem meg, amikor befordulok az Aranysárkányba, hangosan kiáltom nevét, és már indulnék felfelé, amikor utánam szól.
– Engem keresel?
Megfordulok, és megnyugodva konstatálom, hogy megvan, még nem merült bele a nagyváros általam átláthatatlan útvesztőjébe.
– Hála Győzhetetlen Frej-jahnak! Igen, téged kereslek.
Meglehetősen nagy feltűnést keltünk, ahogy sáros-mocskos ruhájában helyet foglal az asztalnál, de most nem érdekel a kívülállók véleménye. Igyekszem valami semleges témával kezdeni, de gyorsan letorkol, és közvetlen stílusban kéri, hogy térjek a lényegre. Hm, nem is olyan nagyon ostoba, gondolom meglepetten, és előadom kérésemet, hogy kísérjen el Tetihuanába. Eleinte ugyan vonakodik, de gyorsan meggyőzöm, és már éppen beleegyezne, amikor megzavar minket egy arlenita pap.
Már tegnap láttam, és tudom, hogy a mellettem lévő szoba volt az övé, így hangos jajveszékeléséről önkéntelenül az jut az eszembe, hogy talán könnyű erkölcsű, és még könnyebb kezű védencemnek köszönheti gondjait. Ezt látszik megerősíteni, hogy az ártatlan szemű leányzó kígyót megszégyenítő sebességgel tűnik el az asztal alatt, és amíg nem bocsátom a rendelkezésére kedves köpenyemet, addig előbújni sem hajlandó.
Így szóba elegyedem a pappal, és megtudom, hogy elvesztett néhányat istene szent köveiből. Bár magam soha sem értettem az arleniták természetimádatát, mégsem hagyhatom, hogy valaki, akiért felelősséggel tartozom, meglopjon egy papot.
Hát amikor az arlenita felmegy az emeletre, számon kérem a lánytól, vajh mit tett azokkal a kövekkel.
– Kidobtam – hangzik a több, mint meghökkentő válasz, amit hevenyészett, fele talán igaz magyarázkodás követ, majd elindulunk a kövek után.
Először egy népes baromfiudvart túr fel a leányzó, míg én a gazdát tartom szóval, aztán rohan tovább, részemről alig győzöm kifizetni a károsultakat. A szárnyasok tulajdonosa, egy feldöntött fazék felett sopánkodó háziasszony, és néhány meghökkent szatócsinas marad mögöttünk, ez utóbbiak legalább nem kérnek pénzt. Mire utolérem a leányzót, már fejjel előre lóg egy csatornanyílásban, és buzgón, ám eredménytelenül kotorja a vizet. Szerencsére nem jut eszébe, hogy bele is mászhatna, oda tudniillik semmi kedvem se lenne követni, hát visszatérünk a fogadóba.
A tulajdonostól megérdeklődöm, hogy hol van most az előbb látott arlenita. Nem ér meglepetésként, hogy már elment. Tehát egyelőre nem tudok vele beszélni, ami nagyon zavar, nem szeretek befejezetlen ügyeket hagyni magam mögött.
De most nem tehetek semmit, így inkább rendelek egy fürdőt, és még egy öltözet ruhát, aztán határozottan a tudtára adom a leányzónak, hogy jó lenne, ha megmosakodna, mivel az őt övező csatornabűz immáron kibírhatatlan. Némi huzavona után hajlik a szavamra, és csekély testi erőszak, illetve rövid párharc után már magától fürdik.
Míg mindezt elintézem, döntök az arlenita pappal kapcsolatban is. Majd a városatyáknál hagyok neki pénzt, azt remélhetőleg megkapja. Persze, lényegesen jobb lenne egyenesen Arleen, a Tavaszváró egy templomának adni az adományt, de az erdők és mezők istenének nincsen szentélye egyetlen kőfallal övezett városban sem.
Tehát amint a frissen mosdott leányzó megjelenik a színen, elindulunk a városháza épülete felé.
Közben még betérünk egy lókupechez, ahol hosszas mérlegelés után választok neki egy szívós, könnyű léptű paripát. De nem kér szaktudásomból, és nekem nincs kedvem még ezen is összeszólalkozni, hát ráhagyom, legyen boldog azzal, amelyik neki tetszik. Pedig erős a gyanúm, hogy választásának egyetlen oka van, nevesen pedig a szeszély, de ha így él, legyen. Minek prédikálnék neki a józan észről, az annak hiányából adódó gondokat úgyis megtapasztalja hamarosan, amikor új lova le fog sántulni. Mert le fog, ez nyilvánvalóan látszik szegény párán.
Amikor megérkezünk a városháza elé, közli, hogy inkább kint maradna, még azt is hozzáfűzi, hogy ne aggódjak, vigyáz magára. Ezt kissé furcsállom, elvégre mi baja eshetne a főtéren?
Bemegyek az épületbe, és határozott fellépésemnek köszönhetően, hamarosan bebocsáttatást nyerek az egyik városatya elé. A nagyhatalmú férfiú a dolgozószobájában fogad.
– Számomra öröm, hogy találkozhatok egy ily magas rangú freita lovaggal. Mit tehetek önért? – köszönt kedvesen, és széttárja aranygyűrűkkel ékes kezét.
– Tavaszváró Arleen egy papját keresem. Sajnos nevét nem tudom, csak annyit, hogy mára virradó éjszakán az Aranysárkányban szállt meg.
– Sol nagyváros – feleli kitérően a városatya.
– Tudom. Mégis örülnék, ha megkeresnék helyettem a pap kolostorát, és eljuttatnák neki eme szerény adományt – nyújtok át egy aranyakkal terhes erszényt.
Ezt azért kaptam, hogy társam esetleges, nagyon sürgős kiadásait fedezni tudjam. Nos, megítélésem szerint ez egy ilyen eset, bár Paadre nagymester, aki a pénzt adta, nyilván nem erre gondolt.
– Megpróbálhatjuk – veszi át vonakodva az erszényt a városatya, és még folytatná, de ekkor kiabálás hallatszik fel a térről.
Ő az ablakhoz lép, hogy megtudja, mi baj van, én felismerem a sivalkodó női hangot.
– Bocsásson meg, most távoznom kell, sürgős dolgom akadt – hajolok meg, és kétlem, hogy észreveszi távozásomat, meredten figyeli a kint zajló eseményeket, melyekkel hamarosan magam is szembesülök.
Az épület ajtajában hökkenten torpanok meg, és azt kell látnom, hogy éppen egy rosszöltözetű, rézfülbevalós fickó teperi maga alá útitársnőmet. Bár nem értem a helyzetet, ám a lényeg, és szerepem is világos. Odalépek a fickóhoz, és megragadom ütésre emelkedő karját.
– Ma amúgy is rossz napom van, és egyébként sem kedvelem, ha egy magadfajta gazember molesztál egy hölgyet – figyelmeztetem, aztán felrántom a földről.
Innen pedig a szokásos módon folytatódik az affér, nekem esik, én pedig kénytelen vagyok védekezni. Pillanatokon belül beszállnak a verekedésbe a fülbevalós fickó véletlenül itt lebzselő barátai is, olyan kéttucatnyian lehetnek. Az én oldalamon csak a hűséges Armagedon küzd, fújtatva, prüszkölve próbál a közelembe férkőzni. Nekem egyetlen esélyem, ha elér, és felszállhatok rá, ekkora túlerő ellen nem győzhetek, és ráadásul most utcai verekedéshez szokott ellenfeleim vannak.
Már-már kénytelen vagyok fegyvert rántani a túlélés érdekében, amikor váratlan segítséget kapok, futva érkezik egy osztag katona. A városőrség színeit viselik, jöttükre elszelelnek ellenfeleim. Ezután már csak az ő parancsnokuk előtt kell kimagyaráznom magamat, de ez könnyen megy, elég megmondanom nevem, rangom, és hogy éppen kivel beszéltem az imént. Hajlongva kér bocsánatot, hogy egyáltalán ilyesmi előfordulhatott velem, és biztosít, hogy az engem megtámadó haramiák hamarosan a börtönben fogják végezni.
Igen, gondolom kicsit később, a leányzónak valóban érdekes ismerősei vannak! És én még fölösleges megjegyzésnek tartottam, amikor megígérte, hogy vigyáz magára. Mi lett volna, ha meg sem ígéri? Ezt fel is vetem neki, amikor már kifelé lovagolunk a városból, amire csak valami csacskaságot felel. Már most látom, hogy nehéz utam lesz mellette.
De végre megtudom a nevét, Thani. Valóban kedves név, szó szerint, ám gazdája rácáfol Kétarcú Rashadel követőinek azon nézeteire, mely szerint mindenki nevében hordozza a sorsát, jellemét. Bár ki tudja, így, hogy megmosakodott, egészen tűrhetően néz ki, csak ne sivalkodna annyit.
Aztán, amikor elhagyjuk a város kellemetlenül szűk utcáit, csak szótlanul bámulja az egyhangúan sárgálló búzamezőket, a szorgosan munkálkodó parasztokat. Engem is megnyugvással tölt el a békés látvány, majd fél órán át csendesen, lépésben haladunk az amúgy forgalmas úton. Amikor is Thani megunja a nézelődést, elővesz egy erszényt, és elmélyülten számolgatni kezdi tartalmát. Rosszat sejtve ráncolom össze homlokomat.
– Bocsáss meg, tudom, nem az én dolgom, de ez a te erszényed? – kérdem kétkedve.
– Ja. Most már az enyém! – vigyorodik el.
Nem tudom, mi a célja, az bizonyos, hogy megnyugtatnia nem sikerült.
– És eddig kié volt? – kérdezek tovább.
– Lartoné. Igen, igen, az a pacák aki belém térdelt, fojtogatott – vág elébe következő kérdésemnek.
– Azért támadt rád, mert megloptad? – vonom felelősségre, nagyon nem örülnék neki, ha holmi közönséges tolvajlás védelmében álltam volna ki azok ellen a fickók ellen.
– Á, dehogy, régi haragos! – nyugtatgat. – De csak mostanában mérgesedett el a helyzet. Eddig még elnézte a fazon, hogy néha ez vagy az a kezemhez ragadt, de most már azt követeli, hogy cserébe álljak be a női közé. Hát ezt neki! – lendíti fel ökölbe zárt kézzel alkarját, egy szembejövő paraszt hökkenten néz fel ránk.
– Akkor mikor loptad el azt az erszényt? – kérdem mogorván.
Nagyon nehezen hiszem meséjét.
– Hát amikor át akarta vágni a torkomat! – magyarázza ártatlanul nagyra nyílt szemekkel.
– Mikor? – ismétlem hitetlenül.
– Mondom, amikor nekem esett. Majd fél percig ilyen közel volt – értetlenkedik, miközben átkarolja maga előtt a levegőt, és szimbolikus fojtogatásba kezd.
– És te közben azzal törődtél, hogy meglopd?
– Mi mással törődtem volna? Én nem tudtam volna kicsinálni a fazont, és láttalak, hogy ott vagy. Biztos voltam benne, hogy megmentesz – mosolyog rám kedvesen. – Te egy hős, verhetetlen lovag vagy! – közli még, aztán elteszi az erszényt, és szerintem ő már túl is van ezen a kérdésen.
Ami nekem még csak most következik.
– Nyomatékosan megtiltom, hogy ezentúl lopj! Erkölcstelen – emelem fel egy kicsit a hangomat.
– Jól van. Megígérem! – hagyja rám könnyedén.
– Esküdj meg istenedre! – kérem, valahogy egy egyszerű ígéretben nem bízom.
– Esküszöm Tűzőrző Ulinomra!
– Pont a házi béke istenét követed? – kérdem furcsálkodva.
– Á, Solban mindenki őt követi! – magyarázza, de már nem figyel rám, egy dalt dúdolgat, és bámészkodik.
Magam is hagyom a témát, hisz végül is meglehet, hogy megtartja szavát, inkább más, engem érdeklő kérdéseket vetek fel.
– Van valaki, aki esetleg aggódik érted, akinek szólnunk kellett volna, hogy elutazol?
– Ugyan, az apám menő kovács, nagy műhelye van, meg sok inasa, törődik is ő velem! Tőle igazán aztán azt teszek, amihez kedvem van – válaszol, még mindig a messzeséget fürkészve.
– Tegnap este mintha azt mondtad volna, hogy apádat elvitték katonának, anyád pedig súlyos beteg – figyelmeztetem.
– Á, az csak duma volt! – legyint. – Az ott erdő? – kérdi utána, előre mutatva.
– Az még nem, csak arra egy kicsit ligetesebb vidék következik. Azon túl a Sidraki dombok terülnek el, melyek alsó része szőlő, de mi nem a forgalmasabb, kerülő úton megyünk majd, hanem átvágunk a dombságon, és akkor majd láthatsz erdőt – magyarázom.
– Igaz, hogy az erdőkben gonosz boszorkányok laknak, meg manók és tündérek? – kérdi gyerekes lelkesedéssel.
– Dehogy! – legyintek. – Boszorkányok még csak-csak, de azok sem feltétlenül gonoszok, legfeljebb kiszámíthatatlanok. Manókat meg tündéreket pedig biztosan nem fogunk látni. Ők már réges-rég elköltöztek a Laurandrium alföldjéről, és csak meséket hagytak hátra. Feljebb, a hegyek senki sem járta, lakatlan fenyveseiben lehet őket esetleg még meglesni, de ahhoz is nagy szerencse kell. Az bizonyos, hogy a Sidraki dombok között nem fogunk összefutni velük.
– Tehát semmi érdekeset sem fogunk látni – sóhajt szomorúan. – Kár!
– Azért ha még nem jártál erdőben, akkor számíthatsz néhány újdonságra – figyelmeztetem.
Ezt rövid csend követi, de Thani nem bírja sokáig szó nélkül.
– Kényelmetlen ez a ló! – sziszegi, és megpróbál másként elhelyezkedni a nyeregben.
Kis kárörömmel, orrom alatt mosolyogva figyelem, magam is sokakat tanítottam lovagolni, ismerem a tüneteket. Pedig egészen ügyesen csinálja, bár eddig lassan jöttünk, de tapasztalatom szerint egyeseknek még ez sem megy zökkenőmentesen az elején.
Aztán megint eltelik vagy fél óra, és újabb gondok jelentkeznek.
– Ez a ló ferde! És hullámzik is! – morogja útitársnőm.
– Lesántult. Már egy ideje biceg – fejtem meg a talányt.
– És ezzel most mit kell csinálni? – kérdi kétségbeesetten.
– Nem sok mindent lehet tenni. Azért megnézem – mondom, aztán leszállok Armagedon nyergéből.
Megvizsgálom a lova lábát, de csak azt látom, ami már a kereskedőnél is nyilvánvaló volt, kicsit meg van erőltetve.
– Egy kissé megdagadt a térde. Valószínűleg túlhajtották. Be lehet fáslizni, de az nem sokat számítana – közlöm végül.
– Mást nem lehet tenni? – szomorodik el Thani.
– Pihentetni lehetne. Ha mondjuk hajlandó lennél gyalog jönni… – hagyom nyitva a mondatot, és Thani már a földre is csusszan.
– Szegény kis Szöszmösz, valaki megdolgoztatott, de ne félj, mellettem jó sorod lesz! – bíztatja a lovat, amely egykedvűen bámulja az utat.
Aztán száron fogja, és vezeti. Még kapóra is jött neki hátasának lesántulása, tekintve alfelének elképzelhető állapotát. Most úgyis kényelmesebb neki sétálni, holnapra meg még mindketten rendbe jöhetnek. És ha Sidraknál rövidítünk, akkor ennél nagyobb késedelmet is könnyen behozhatunk. Arról nem is beszélve, hogy mindössze azért sietünk, hogy minél hamarabb megszabaduljak tőle, de más, konkrét határidőnk nincs. Magamban mosolyogva visszaszállok Armagedon nyergébe, és folytatjuk utunkat. A nyugalom most egy kicsit tovább tart.
– És mi lesz a dombok után? – kérdi Thani minden bevezető nélkül, mintha nem telt volna el az útirányunk megbeszélése óta már csaknem egy óra.
– Átkelünk a Damnet folyó gázlóján, aztán egyenesen felfelé megyünk, míg el nem érjünk Tetihuanát.
– Az nagyváros?
– Lényegesen kisebb, mint Sol, de így is a környék legnagyobb települése, és rengeteg templomnak, meg kolostornak ad otthont. Az Istenek Városának is nevezik.
– Ez tök nagyképűen hangzik – von vállat Thani.
– Akkor beszélj, ha már láttad! – intem, és felidézem magamban a hegyoldalba simuló, márványból álmodott épületeket. – Egyáltalán ne úgy képzeld el, mint Sol vályogfalú házakból álló, mocskos utcákkal behálózott nyomornegyedeit.
– Sol város – szögezi le komoly képpel. – Nem szép. Nem is az isteneké, csak az embereké. De város. Én speciel szeretek ott élni.
Erre csak bólintok, mi mást is szeretne, nyilván most először jár a falakon kívül.
Aztán szerencsére elfárad, legalábbis már nem fecseg tovább, és így nyugodtan elmélkedhetek. Igen, majd otthon Paadre nagymester eldönti, hogy mi legyen. Lehet, hogy Solba tett kis kirándulásom nem több, mint egyszerű kudarc, és nem „csak” a rend, de az én személyes kudarcom is. Ezt pedig nem kedvelném. Mondhatni, módfelett zavarna.
Ha pedig mégis úgy dönt a nagy tudású Paadre, hogy Thani a választott, és vele az oldalamon kell nekiindulnom Daal elpusztítására, hát az sem kecsegtet sok jóval. Ez már magában is halálos küldetés, még ha egy sokat próbált lovagtársam lenne velem, még akkor is szinte biztos a pusztulásunk. Ám ha így nézzük, akkor nem mindegy, ki kísér? Akár ez a leányzó is jöhet, legalább nem fogok unatkozni! Ó, Győzhetetlen Frej-jah, kifürkészhetetlenek a te szándékaid!
Közben lassan kezd sötétedni, és leereszkedik közénk a jó szagú, langyos nyáréjszaka. Emlékszem az útra, itt alig félórányira következik egy fogadó, de ahogy elnézem a dús füvű, ligetes lankákat, semmi kedvem a négy fal közé bezárva tölteni az időt reggelig. Felpillantok az égre, vihar sem várható, erre törvényen kívüli haramiák se nagyon járnak, lévén sűrűn lakott a vidék, Thani meg láthatóan nagyon fáradt, nyilván nem fog tiltakozni.
– Állj, itt fogunk éjszakázni – szállok le Armagedonról, és levezetem az útról, egy barátságos bozótos felé véve az irányt.
– Éjszakázni? Itt? Hol? – néz körbe meglepetten Thani.
– Itt, a gyepen. Mondjuk azok között a bokrok között – mutatom.
– Na, ne marhulj velem! – háborodik fel. – Én úgy tudtam, hogy a lovagok puha ágyban, kellemes fogadókban szoktak aludni. Egy kiadós vacsora után – teszi még hozzá.
– Hoztam magammal húst és kenyeret, vacsorázni fogunk. És hidd el, a fű puha, az éjszaka pedig meleg. Én azt hittem, te hozzászoktál ahhoz, hogy egyszerű körülmények között éjszakázz.
– Ja, egyszerű körülmények, azokhoz hozzá szoktam. Aludtam én már csatornában, frissen leégett házban, temetőben, templompadláson, meg az utcán is, teméntelenszer – büszkélkedik. – De mindig volt a hátam mögött egy fal! És ez itt hiányzik – szögezi le, miközben durcásan felvonja az orrát.
De engedelmesen követ, és vezeti lovát is. Ez utóbbit kipányvázom, aztán előveszem a nyeregtáskámból a vacsoránkat. Várakozásomnak megfelelően Thani jó étvággyal eszik, és innentől már nem zavarja a szabadban való éjszakázás gondolata.
Evés után ellátom Armagedont, és Thani lovát is, majd lefekszem aludni. Magamra csavarom a köpenyemet, és csak bámulom a csillagokat. Mindig is szerettem nézni az istenek fénylő ékköveit, amit csak és kizárólag az emberek kedvéért szórt el az égen Haksha, a Csillagfényű, hogy azok utat mutassanak a vándoroknak, világítsanak a szerelmes pároknak, és megsúgják a jövőt az ahhoz értő bölcseknek.
Mellettem Thani mocorog, és visszahoz a földre emelkedettebb gondolataim közül.
– Mi ez a zaj? – kérdi idegeskedve.
– Tücskök – válaszolom sóhajtva.
– És mikor hagyják abba?
– Reggel. Ne mondd, hogy még nem hallottál tücsökmuzsikát!
– Ennyire feltűnően még soha – morogja kedvetlenül. – Denevért, azt igen. Egyszer jó mulatság volt, valamiért kergettek néhányan, és én bemenekültem az alsóvárosi régi Ulinom templomba. Felmásztam a toronyba. Jó, így utólag tényleg nem egy világbajnok ötlet, én is majdnem megszívtam, csak mákom volt. Felriasztottam egy csomó denevért. Azok meg ott repkedtek, meg kerengtek a toronyban, engem a frász kerülgetett, de valahogy a rám ragadt fazonoktól jobban féltem, mint a bőregérkéktől. A nagymenő, csúcsvagány pasasok meg ott átkozódtak lent, a torony tövében, és nem mertek feljönni. Jót nevettem rajtuk, az állatkáknak meg megígértem, hogy többet nem eszem olyan kaját, amiről tudom, hogy denevérből készült – fecsegi.
– Aludnék – jegyzem meg, célzatosan.
– Én is, csak nyom ez a vacak – int körbe, egy laza mozdulatban összefogva a világmindenséget.
– Te! – kezdi újra egy lélegzetvételnyi szünet után. – Te nem félsz a sötétben? Én persze nem, de Solban nincs is igazán sötét, ott fáklyák égnek az utcasarkokon. Bár mindenki lopja őket, súlyosan büntetik is, na de hát hülye lennék nem leszedni egyet, ha senki sem látja! És jól el lehet adni, sok látszatra hófehér, de amúgy tök sáros kereskedő megveszi, aztán tovább adják a városnak, a bolondok meg megint kiteszik, és így tovább.
– Aludnék – ismétlem zordan.
– Meg az is jó mulatság, ha beállsz egy utcasarokra, és úgy teszel, mintha kurva lennél, aztán jön valami részeg pali, és leemeled az erszényét, utána meg elkezdesz sikoltozni a stricid után. Szinte mindenki megszívja, márhogy van srticid, mert anélkül nem sok nő mászkál az utcákon. Csak a gyerekek. Nem mintha én gyerek lennék, én egyszerűen megállok a saját lábamon is! – lendül bele.
Talán ha nem lennék ennyire fáradt, élvezettel hallgatnám fecsegését, érdekesen új világról mesél, mint például, hogy hogyan élnek azok, akik neveltetésében nem kapott elég hangsúlyt az erkölcs, illetve hogyan is néz ki egy nagyváros mocska, de most nincs kedvem az egészhez. Előveszem a magam mellé készített pallost, és határozott mozdulattal lefektetem kettőnk közé.
– Csönd! – parancsolom.
– Jó, jó… – morogja, aztán tényleg elhallgat.
Én pedig, sok év megszokásának köszönhetően, szinte azonnal elalszom.
### Thani
<p class="text-center font-italic">avagy elképzelhető, hogy az unalom is öl, de az fix, hogy egy nagyobb szabású mulatság közben remekül el lehet patkolni</p>

Holt unalom az út, egy ideig bámészkodom, de semmi olyan igazán izgi dolog nem jön szembe, úgyhogy hamar felhagyok ezzel is. Közben Qval mindenféle lényegtelen dolgokról fecsegünk, ő kérdezget, én válaszolok, ami éppen eszembe jut, ezzel is telik az idő. Aztán szegény Szöszmösz lesántul. Én megragadom az alkalmat, hogy gyalog mehessek tovább, amúgy is teljesen feltörte a fenekemet ez a vacak nyereg. Az estét a szabad ég alatt töltjük.
Ez először még csak elviselhetőnek hangzik, de aztán kiderül a gyepről, hogy csak játssza ám az álnok, hogy ő puha, közben frászt, szúrós, és tele van mindenféle randalírozgató állatkákkal. Nem mondom, a tetvet, patkányt megszoktam, de ezek más fajták, és kissé undorítóak. Figyelmem elterelendő én még fecserésznék valamiről, de Q csendre int, és úgy tesz, mint aki aludni akar, így elhallgatok.
Egy ideig forgolódom, hátha történik valami érdekes, de nem és nem.
– Te, Q… – kezdeném újból suttogva, ám válaszként csak egyenletes szuszogást kapok.
Szóval ő nyugisan alszik. Ezek szerint kénytelen vagyok magam gondoskodni valami mulatságról. Mert aludni bizony nem tudok. Nem csoda, normális esetben ilyentájt szoktam felébredni! Óvatosan feltápászkodom, körbenézek. Minden kihalt, csendes. Odébb kúszom, aztán felegyenesedem, és visszasétálok az útra. Élvezem a magányt, az éjszakát, jó itt, csendes és titokzatos. Távolabb, feltehetőleg az út mentén fényeket látok, így elindulok arrafelé, hátha lesz ott valami szórakozni való.
Hamarosan elérem az épületeket, pár ház, fakerítések, középen valami kocsma. Bár nem hallatszik ki belőle zeneszó, vagy nevetgélés, de azért bátran benyitok. Majd csinálok én nekik hangulatot, ahhoz értek! Hát, rohadtul megbámulnak, az tuti, csupa középkorú fazon, tök vidéki göncökben, és mellé néma csend. Azért fesztelenül odasétálok a pulthoz.
– Csapos, egy korsó sört! – intek, és nagyvonalúan kipengetek pár rezet, futja Larton erszényéből.
A kocsmáros komótosan végigmér.
– Osztán kivel van a kisasszonyka? – kérdi.
Elvigyorodom, olyan hülyén ejti a szavakat. És az is furcsa, hogy nem akar kiszolgálni, Solban azért egy magam korú kölyöknek lazán adnak inni, még pálinkát is, de persze elképzelhető, hogy itt vidéken egy kicsit maradibbak a népek.
– A faterommal vagyok. Ő most szerszámozza le a lovakat, mindjárt jön – válaszolom.
– Akkor majd neki kimérem azt a sört – közli a kocsmáros.
– Hé, taplókám, az én pénzemre már nem is buksz? – háborodom fel.
És bár számítok rá, hogy mogorván fog reagálni, de semmi sem történik, még megütni se próbál, csak bámul kifele a fejéből, a többi jelenlévő földtúróval együtt! Az összes istenekre, lehet, hogy ezek nem is értik, amit mondtam?
– Na, ide vigyázz, haver! Megfizetem! Akár a dupláját is adom azért a rohadt sörért, Solból jövök, reggel óta úton vagyok, megszomjaztam. Adod, vagy begorombuljak? – teszek le még néhány rezet a pultra.
Ezért Solban már egy üveg bort is kaphatnék.
– Asszonyszemélyt én biz nem szolgálok ki! – húzza ki magát a fogadós, és még büszkének is látszik erre az egetverő baromságra.
– Seggfejkém, te aztán gyorsan tönkremennél Sol valamelyik vöröslámpás negyedében! – csodálkozom rá önkéntelenül.
– No, kisasszonyka, ha szállás kell, hát menjen át a szomszéd házba! Itt, balról. Ott egy özvegyasszony lakik, annál éjszakázhat. De itt biz nem kap semmit, ha egyedül van! – közli végül a fogadós kimért lassúsággal, és elfordul.
Egy ideig nem kapok levegőt a felháborodástól, aztán úgy döntök, hogy lazán veszem a kérdést, és hangosan, tiszta szívből elnevetem magam.
– Az összes istenekre, hogy egyesek milyen barmok tudnak lenni! – törölgetem a könnyeimet.
– No, menjen innen kisasszonyka! – fordul vissza, és immáron tényleg morcosnak látszik.
– Frászt! – vetem neki oda.
Gyorsan besöpröm a pultra dobott rezeket, és leülök az egyetlen asztal mellé, amelyik még szabad. Érdeklődve szemlélődöm, vajon kidobnak, vagy sem? De tetvek ezek nagyon! Bár láthatóan útban vagyok nekik, de egyik sem mer kezdeményezni, csak bámulnak. Én visszabámulok, és akinek a szemébe nézek, az elkapja a pillantását. De amúgy semmi. Állatira türelmesek ezek a vidéki fickók, Solban már rég repültem volna.
Aztán elmászik a fejünk felett pár perc, de a patthelyzet marad, és már kezdek unatkozni, amikor kintről lódobogás hallatszik. Máris itt lenne Q? Akkor én bizony szétveretem vele ezt a kócerájt, az fix! De nem kedvenc lovagom lép be, hanem egy idegen fickó. Városi divat szerint van öltözve, könnyű besorolnom, alig-gazdag lehet. Tehát megvágható. Érdeklődve körülnéz, láttomra felszalad a szemöldöke. De nem foglalkozik tovább velem, csak odalép a pulthoz, és ismerős lehet, mert a kocsmáros már tölti is neki a sört. Fizet, és leül az asztalomhoz, velem szemben. Én úgy érzem, itt az ideje, hogy megismerkedjünk.
– Helló! Lisa vagyok, a dokkok mögötti mulatónegyedből. Te, adnál egy korty sört? Ezek a vidéki taplók nem akarnak kiszolgálni! – nézek rá kedvesen, majd választ se várva elveszem előle a korsót, és jót húzok belőle. Aztán angyali mosollyal visszateszem elé a poharat, látványosan lenyalogatom a habot a szám széléről, és kedvesen rákacsintok.
– Örülök, hogy találkoztunk, Lisa! Én Karl vagyok. Szívesen meghívlak egy italra – vigyorodik el, aztán visszamegy a pulthoz. – Még egy sört! A hölgy a vendégem.
Egy tucat megkönnyebbült sóhaj hallatszik, és az emberek, mintha mi sem történt volna, elfordulnak az asztalunktól, és lassacskán visszatalálnak az érkezésem előtt csócsált témákhoz. Én visszaveszem magam elé a söröskorsót, és rázom a fejemet. A hülyék!
– És mi járatban vagy itt egyedül? – kérdi Karl, miközben visszaül az asztalunkhoz.
– A barátomat várom, itt beszéltünk meg találkozót.
– Nem biztonságos ám egyedül utazni egy nőnek! Egy átlagos vidéki fogadóba, pláne valahol Soltól messzebb, be se engednek asszonyszemélyeket. Itt is csak a nagy átutazó forgalom miatt kénytelenek megtűrni a nőket, de még errefelé sem szolgálnak ki, ha nincs kísérőd – magyarázza.
– Vettem észre – morgok, és jóval hangosabban, a kocsmáros felé fordulva hozzáteszem – Vidéki bunkó mindahány!
Aztán visszafordulok Karl felé, és jóval békülékenyebben folytatom.
– Bár, lehet, hogy én is egy kicsit hamar érkeztem a randira.
Nem jóképű a pasas, tüsihajú, kapafogú. Továbbá tőrt visel az övébe tűzve, és ez óvatosságra int. Lehet, hogy nem fogom átejteni. Illetve nem nagyon. De semmiképpen sem nagyon látványosan, fogadom magamban.
– És miért keltetek útra? – kérdi, miközben vizsla szemekkel méricskél.
– Kártyaadósságok, tudod – vonogatom a vállamat nagyképűen és sokatmondóan.
– Olyan sokkal tartozik a fiúd, hogy le kellett lépnetek? – kérdi hökkenten.
– Ő még nem is, de én… – legyintek. Plusz homlokráncolás, fáradt kis sóhaj, és persze elmerengő tekintet.
– Szóval kártyás vagy – vonja le a következtetést.
Ez is egy észlény!
– Igen – erősítem meg.
– Hát, ha van nálad pakli… – kezdené, de közbevágok.
– Már azt is elzálogosítottam, hát nem nevetséges? – kacagok egy kicsit.
Mégis, mit képzel ez a hülye, honnan a fenéből lenne nálam egy kártyapakli, sose volt annyi pénzem!
– Hát kockázni szoktál? – kérdi.
– Persze! – válaszolok lazán.
Erre elővesz három kopottas csontkockát, és megrázza őket. Hamarosan kapunk egy rézkupát a kocsmárostól, aztán megegyezünk a tétben, és mehet a játék! Egy ideig még csak-csak rám kacsint Iziana, a Kiszámíthatatlan, de aztán végképp pofára ejt, bukok rendesen. Azért vigyorgok, meg fecsegek, mintha nem számítana. Végül persze utolsó rezemet is elvesztem.
– Kár, legközelebb biztosan szerencséd lesz! – bíztat, és látszatra velem együtt szomorkodik.
– Várj, van még egy fülbevalóm! – intem le, ahogy besöpörné a nyereségét.
Larton, az a hiú barom tartott az erszényében egy sárga fémbe ágyazott, zöld üvegkövű fülbevalót, most előveszem, megvillogtatom. Igyekszem nem időt hagyni Karlnak, hogy megvizsgálhassa.
– Smaragd! – suttogom előrehajolva.
– Felteszek ellene mindent! – hagyja rám.
Most vagy Karl a gyenge agyilag, hogy ennyit adna a semmiért, vagy Larton a lökött, és tényleg drágakőkavicsokat aggat jobb napjain a fülébe. Nekem ugyan mindegy! Először én dobok, tizenhármat, ami peches egy szám, már egyesek szerint. De tényleg, mert aztán ő dob, tizennégyet, ami ugye tök ciki. Már hogy csak egy rohadt számmal maradtam le. No mindegy, lehet, hogy egy napon majd összejön!
– Jó játék volt! – biccentek, és felállnék, de megfogja a karomat.
– Sajnálom, hogy elbuktad a pénzed. De, ha kedved lenne, esetleg a szobámban… visszaadnám – mondja titokzatoskodva, és rondán mosolyog hozzá.
– Aha – válaszolok homlokráncolva. 
Ez meg akar fektetni. Engem! Tök röhej, lehet, hogy ennyit számítana egy tiszta ruha, meg egy fürdő?
– Na jó, megdumáltál! – hagyom rá pár pillanatnyi habozás után.
Erre mécsest gyújt, átkarol, és emígyen felszerelkezve bevezet egy hátsó helyisége. A zsebéből veszi elő a kulcsot, tehát tényleg elég gyakran járhat itt, ha már saját szobája van. Odabent nincs semmi, csak egy nagyobbacska ágy.
– Te, én meggondoltam magamat – lépek el mellőle.
Szándékom szerint az ajtó felé, de hát ott ugye ő van, és semmi kedvem a karjaiba szaladni, hát behátrálok a szobába.
– Ugyan, ne cicázz, jó lesz! – bíztat.
– Kötve hiszem – vigyorgok rá kínosan, immáron az ágy másik oldaláról. – Viszlát!
Hogy nincs ebben a rohadt helyiségben ablak!  Egy kicsit táncolunk, én kikerülném, hogy elérjem az ajtót, ő meg nem hagyja, köztünk díszeleg az ágy, szinte jelképezve problémánkat. A fickót láthatóan zavarja a kezében lévő mécses, a tőre nyilván nagyobb nyomatékot adna kívánságának, de nem veheti elő, mert akkor nem maradna szabad keze, amivel elkaphatna.
– Te, én vérbajos vagyok, és azért menekülök Solból, hogy ne zárjanak karanténba – vetem fel, próba-szerencse alapon.
– Elég fürgének látszol ennek ellenére – lihegi, és sasszézgat rendesen, ahogy diktálom.
De mi lesz, ha megunja, és átgázol az ágyon? Ó, minden istenek, miért nincs itt egy ablak?! Ám a fickó még nem jön nekem, egyelőre csak a mécsest dobja el, és előveszi tőrét.
– Gyere ide, amíg szépen mondom!
– Nem én!
– Na! – mordul fel.
– Nana! – rázom meg a mutatóujjamat, fenyegetően.
Közben a takaró megunja egyhangúvá váló csevejünket, és úgy dönt, hogy magára vonja a figyelmet. Fellángol.
– Te barom, pont az ágyra kellett dobnod azt a mécsest! Benn fogunk égni! – kiabálok, de Karlnak más jár a fejében, és belegázol a lángokba.
Én szintén, megpróbálok elhussanni mellette, persze miért is sikerülne, elkapja a grabancomat, magához ránt. Az ágy követi az eseményeket, és egyre hevesebben ég. Fix, hogy szalmából van, mert gyorsan terjed a tűz, mi meg birkózunk a lángokban. Én vagyok a hátrányosabb helyzetben, minden szempontból, Karl nagyobb nálam, meg erősebb, és tűzállóbb is. De szerencsére nem teljesen, mire maga alá gyűr, kicsit ő is megpörkölődik. Ennek kapcsán végre észreveszi, hogy valami nem stimmel. Egy picit elbambul, én meg felrántom a térdemet, izomból tökön rúgom. Aztán lelököm magamról az összegörnyedő testét, és iszkiri!
Kint néhány csodálkozó káposztafej fogad, a bunkó parasztoknak tehát feltűnt, hogy baj van. Érdeklődve csoportosulnak az ajtó előtt. Elsuhanok közöttük, de a kocsmaajtóban is állnak, marad az ablak. Fejest ugrom bele. Szerencsére kiférek a szűk nyíláson, bár megtép az ablakkeret. Aztán félsima érkezés, majd iszonyú fájdalom, a bokámban. Világos, hogy túlzott elégedettségre nincs okom, de egyelőre még szabad vagyok. Bicegve igyekszem beleolvadni az éjszakába. Q vajon mit csinál ilyenkor?
### Q al Aquim
<p class="text-center font-italic">avagy ha valaki együtt utazik a viharral, az meg fog ázni</p>
Arra ébredek, hogy Armagedon beleszuszog az arcomba. Azonnal nyúlok a pallosom után, és amikor már a kezemben érzem megnyugtatóan hideg vasát, csak akkor nyitom ki a szememet, és nézek szét. Még alig pirkad, a fák árnyai épp hogy csak kiválnak az ég szürkeségéből. Megnyugtató csend vesz körül.
Vajon mire akart figyelmeztetni hű paripám, kérdem magamban, miközben hangtalanul felülök, és körbekémlelek. Kissé távolabbról zajt hallok, de nem lopakodó lábak neszezését, inkább durva csörtetést. És a hangokból ítélve mindössze egyetlen egy ember közeledik, tehát valószínűleg nincs miért aggódnom.
Alig jutok el idáig, amikor feltűnik, hogy Thani nincs sehol. Tehát mégis baj van, remélhetőleg nem nagy. Bár az eddigi, a leányzóval kapcsolatos tapasztalataim arra intenek, hogy ezt feltételezni nem több, mint megalapozatlan optimizmus.
Felemelkedem, és a bokrok takarásából meglesem, ki közeledik. Alaposan megszemlélem a csapzott árnyat, pedig nem nehéz felismerni. Thani az, de hogy hogyan néz ki! Nem vesz észre, sőt, megállás nélkül elbicegne táborhelyünk mellett, így rövid várakozás után kilépek a fényre, és megköszörülöm a torkomat. Összerezzen, nagyot ugrik, szisszenve érkezik fájós lábára, aztán felismer.
– Helló! – köszön bátortalanul. – Szép ez a reggel, nem? – közli, tettetetten könnyed hangon.
Nem, nem kérdezem meg tőle, hogy miért ment el, hol járt, ki verte meg, mivel égette meg a haját, ruháját, miért biceg, nem, ezt mind nem kérdezem meg, mert akkor válaszolna, és kötve hiszem, hogy magamba tudnám fojtani haragomat, aminek az lenne a vége, hogy örökre elválnának útjaink. Ez pedig nem egyezik meg rendem érdekeivel. Így csak egyetlen dolgot kérdezek.
– Üldöznek?
– Nem. Leráztam őket! Azt hiszem – mosolyodik el bátortalanul. 
Nem válaszolok, csak visszamegyek Armagedonhoz, és megnyugtatom. Thani utánam biceg, aztán leheveredik, és pár pillanat múlva már egyenletes szuszogása jelzi, elaludt. Jók az idegei! Magam, bár fáradt vagyok, de úgy érzem, nem lennék képes pihenni. Kicsit feljebb megyek a domboldalban, hátamat egy fa törzsének vetve leülök, és felnézek az égre.
Ó, Győzhetetlen Frej-jah, tényleg büntetésnek szántad ezt a lányt, tényleg csak tréfa, halálos tréfa volt a szemedben ez a küldetés, valóban kívánod, hogy legyőzzem, legyőzzük Daalt, és igazán szándékod szerint való, hogy ez a semmi múltú, semmi jelenű, tudatlan, felelőtlen lány legyen a társam, és kövessen, a győzelemig?
Közben lassan felkel a nap, és én merengve csodálom meg, ahogy végigfolyik a fény a dombok lejtőin, arany ragyogással ruházva fel a réteket, az itt-ott elszórt fákat, bokrokat. Nehéz a szívem, de a látvány hamarosan feloldja rossz kedvemet, és lassan csak elmosolyodom. Igaz a te tanításod, Győzhetetlen Frej-jah, az élet csupán csak küzdelem, melyet nem szabad feladni, a győzelemig!
E módon felvértezve magam az elkövetkező nap viszontagságaira visszatérek a táborhelyünkre, és durván felébresztem Thanit.
– Indulunk! – közlöm vele, és igyekszem haragvónak látszani.
Nem is nagyon kell színészkednem.
– Rajta! – morogja, és a másik oldalára fordul.
Végül csak sikerül felvernem, álmosan törölgeti a szemét, miközben én reggelizem. Tényleg fáradt lehet, mert amikor étellel kínálom, elutasítja. Aztán félrevonul a lovához, és halk, komoly hangon tárgyal vele valamiről.
– Szöszmösz belegyezett, hogy amíg jobban fáj a lábam, mint neki, addig ülhetek rajta – közli teljes komolysággal, amikor visszajön.
Elgondolkodom, hogy mit lehet erre válaszolni, és rájövök a megoldásra. Nem kell komolyan venni a leányzót!
– Jó – hagyom rá.
– Te is úgy látod? – derül fel, majd tör magának egy darab kenyeret.
És induláskor tényleg felül lova hátára. Szerencsére szegény pára eléggé kipihente magát az éjszaka, így talán a délelőtt folyamán még tartható lesz ez a felállás. De aztán? Ám korai még a délután gondját a vállamra vennem, alig pár perce lehetünk úton, amikor a jelen figyelmeskedik elgondolkodnivalóval. Feltűnik a távolban néhány ház, nyilván a fogadó az, de mit jelenthet a körülötte csoportosuló emberek látványa?
– Izé, szerintem hideg van – jegyzi meg Thani.
– Gondolod?
– Igen. Nagyon. Ideadnád a köpenyedet? – kéri, de nem néz rám.
– Persze – válaszolom.
Thani pedig a langyos reggeli szellő dacára bebugyolálja magát a fekete vászonba, még a csuklyát is felteszi, és lehorgasztott fejjel, mélyen lovára hajolva jön tovább. Magam érdeklődve nézelődöm, vajon mi lehet az oka a korai óra ellenére oly nagy a nyüzsgésnek.
Hamarosan észreveszem, a fogadó hátsó része kissé ki van égve, fekete koromcsíkok ékítik a falakat, mintha Seel, a Pusztító karmának nyomát viselnék a vaskos gerendák. De már nem ég, és bármi vész is érte éjjel a házat, az már messze járhat, az emberek immáron a romok eltakarításával foglalkoznak. A fogadós siránkozva tárgyalja az eseményeket atyjafiaival az udvaron.
Megállítom Armagedont, és magamhoz intem az amúgy barátságos küllemű, kissé pocakosodó fickót.
– Mivel szolgálhatok, nagyuram? – kérdi, illendő meghajlás után.
– Mi történt itt az este? – kérdem.
– Egy átkozott, csavargó asszonyszemély járt itt, és felégette a fogadóm, hogy Ro, a Kegyetlen bosszúja érje utol! De bármit is kíván nagyuram, megpróbálom előteremteni – buzgólkodik.
Elmélázva nézek Thani után, a leányzó feltehetőleg a világ minden kincséért sem állna meg. Miért, Frej-jah, miért pont engem sújtasz vele?
– Köszönöm, ember, de nincs szükségem semmire. Mekkora a kár?
– Talán két vagy három aranypénz is megvan!
Az erszényembe nyúlok, és adok neki négy aranyat.
– A freita rend mindig szívén viseli az elesettek sorsát! – fűzöm hozzá, aztán hálálkodására oda sem figyelve Thani után indulok.
Hamar utolérem.
– Miért is ilyen sietős? – kérdem, de nem válaszol.
Pár perc néma csend után újra próbálkozom.
– A fogadós valami „átkozott, csavargó asszonyszemélyt” emlegetett. Nem gondolod, hogy ez a leírás kísértetiesen illik rád?
– Tiszta kizárt! – morogja.
Tehát nem akar róla beszélni. Jól van, lehet, hogy nekem is jobb, ha nem tudom meg a részleteket! Aztán egy kicsit gyorsabb tempóra ösztökélem Armagedont. Lovaink lába alatt lassan kopik az út, elmaradnak a ligetek, déltájra szőlők, gyümölcsösök veszik át a helyüket. Thani néma, és magam is vagyok olyan makacs, hogy ne erőltessem a társalgást. Csend feszül közöttünk, amit csak Tavaszváró Arleen apróbb teremtményei törnek meg folyamatos zsongással. Forró fénnyel ragyog körülöttünk a nyár.
Kora délután intek először megállást, egy barátságos, és egyelőre még ép fogadó előtt. Thanival nem törődve leszállok lovamról, és bemegyek az épületbe. Pár szóval utasítom a fogadóst, hogy csomagoljon két emberre háromnapi élelmet, és egy öltözet ruhát, valami suhancnak valót, egyszerűt, aztán visszamegyek az udvarra. Vajon hol lehet útitársnőm, nézek körbe. Ennyi idő nyilván elég neki, hogy bajba kerüljön, és reggeli haragom ellenére igenis aggódom érte. Meg persze a környezetéért is.
De hamar meglelem, az udvar közepén álló kerekes kút melletti, olyan négyszer négy lépésnyi medence derékig érő kőfalán ücsörög, lábát hűsíti a vízben. Magam is odavezetem a kúthoz Armagedont, és vizet merek a lóitató vályúba. Aztán odalépek a medence mellé.
– Nagyon fáj? – kérdem, a bokája felé intve.
– Á, dehogy! – legyint. – És jó neki a hideg víz! Estére oké leszek – bíztat.
– Te tudod – hagyom rá vállat vonva, aztán előveszem a nyeregtáskából a szappant, és nekilátok lecsatolni alkarvédőimet. – Neked nincs kedved megfürdeni? – javaslom közben.
Szent borzadály ül ki az arcára.
– Ugyan, menj a francba, tegnap reggel már vizes lettem!
Hát, ez is egy felfogás, gondolom, és leveszem mellvértemet is.
– Azóta történt ez meg az – intem. – Meglehetősen füstszagú vagy.
– Nincs az az isten, aki miatt belemennék! – szögezi le komoly képpel a leányzó.
Aztán felkapja a fejét, és egy aprócska „hajaj” nyögés kíséretében ruhástól belecsobban a medence vizébe. No lám, gondolom, de mielőtt megérdeklődhetném, miféle szeszély miatt hajlandó mégis mosakodni, lódobogást hallok. Érdeklődve fordulok a fogadó udvarára bevágtató lovas felé.
Egyáltalán nem bizalomgerjesztő figura, tüskés hajú, rosszarcú, viseltes göncei meglehetősen kormosak. Visszafogja lovát, és egyenesen hozzám léptet. Egy pillantással ellenőrzöm Armagedont, megbízható hátasom felemelt fejjel, harcra készen áll, és bár az imént vettem le mellvértemet, továbbá pallosom is jó másfél lépés távolságra van tőlem, de valahogy nem látom okát, hogy aggódnom kéne egy esetleges, a fickóval való verekedés miatt.
– Uram, nem látott egy fiatal fruskát erre menekülni? Szakad a ruhája, meg kormos is, és fél lábára biceg. Lisa a neve – szólít meg.
Sietség nélkül nekidőlök a medence kőkorlátjának, ott, ahol a másik oldalon Thani reszket, orrig a vízbe merülve. Hm, szóval Lisa.
– De, láttam – jegyzem meg.
Hisz egy freitan nem hazudik. Soha, semmilyen körülmények között sem.
– És merre ment? – kérdi a fickó mohón.
– Miért keresi? – kérdem merengve.
– Tegnap este kockáztam vele, de csalt a kis ribanc, elvesztettem az összes pénzemet. Aztán, amikor kiderült, hogy ólmozottak ám a kockák, akkor meg rám gyújtotta a fogadót. Arra, Sol felé, ha onnan jön, talán láthatta is – int a fickó.
– Tényleg láttam azt a fogadót – bólintok.
Ez is így van.
– Segítsen elkapni a kis mocskot! – kérlel.
– Szerintem nem lehet messze – vonogatom a vállamat, és ennél aztán tényleg semmi igazabbat nem lehetne mondani. – Sánta a lova is – magyarázom.
– Köszönöm, uram! – int nevetve, aztán megsarkantyúzza hátasát, és elvágtat.
Nem törődöm tovább vele, megfordulok, és nem fogom vissza magamat, megteszem, mit szívem kíván; határozott mozdulattal víz alá nyomom Thani szöszi fejét. No, nem sokáig, csak amíg elszámolok tízig, lelkem nyugtatandó. A leányzó vitézül küzd, aztán amikor a felszínre engedem, prüszkölve vág át a medence másik oldalára, és csapzottan, köhögve kihasal a kőfalra.
– Fá-ázo-om! – vacogja felém, sűrűn összekoccanó fogakkal.
– Szóval csalsz szerencsejátékban, gyújtogatsz, és még le is tagadod! – mordulok rá, de magamban kíváncsian várom, vajon miféle jól hangzó mesével fogja kimagyarázni magát.
– Frászt! – köpi felém. – Ez a fazon rávett, hogy játsszak, pedig nem is akartam, aztán ő csalt a játékban, amíg el nem nyerte az összes pénzemet, és utána még ráadásul meg is akart erőszakolni. Tiszta szerencse, hogy közben véletlenül felgyulladt a ruhája!
– Aha, „közben véletlenül felgyulladt a ruhája”, úgy el tudom képzelni! Ha ez így van, és ráadásul ő nyert, akkor most miért üldöz? – kérdem, de csalódnom kell, ha azt hiszem, hogy erre nem tud mit válaszolni.
– Mert utána visszaloptam az egészet, amit elvesztettem – morogja, és közben még az arcát is nekiszorítja a meleg köveknek.
– Miközben erőszakolt – jegyzem meg, és alig bírom visszafogni nevethetnékemet. – Ne is magyarázd, értem én, mi mással is törődhettél volna közben, igaz?
– Na látod, hogy látod – hagyja rám, és passzívan fázik tovább.
Vigyorogva megrázom a fejemet, de nem forszírozom tovább a kérdést. Immár három szemtanútól is hallottam a tegnap éjszakai eseményekről, ebből már el tudom képzelni, hogy körülbelül mi is történhetett. Bár a teljes igazságot feltehetőleg soha sem fogom megtudni, de nem is fontos. Hogy Thanit előbb, vagy utóbb meglincselik, az már ennyiből is világosan látszik.
Aztán leveszem az ingem, és megmosom arcomat meg a tarkómat a kellemesen hideg vízben. Kis idő múlva már nem hallom Thani fogvacogását, érdeklődve pillantok fel, de még megvan. Feje alá kulcsot kézzel, félig leeresztett szempillákkal néz. Nem mondom, általában kedvelem, ha megakad rajtam némely kedves mosolyú hölgyek pillantása, de most határozottan zavar, ahogy Thani bámul, hát gyorsan megtörölközöm, és felöltözöm. A borotválkozást is mellőzöm, pedig lassan ideje lenne. No, majd.
– Ha megszáradtál, indulhatunk! – vetem még oda neki, és bemegyek az épületbe, ahol kifizetem és elteszem a számunkra csomagolt elemózsiát, meg a Thaninak szánt ruhát.
Mire visszatérek az udvarra, a leányzó már vezeti kifelé a lovát. Sietség nélkül felszállok Armagedon nyergébe, és követem. Csak az úton érem be, lassan, alig bicegve lépked hátasa mellett. Hamarosan elérjük az elágazást, és lefordulunk a forgalmas, kövezett útról. Innentől meredekebben tartunk felfelé, és ritkulnak körülöttünk a művelt földek is.
Thani nem sokára elfárad, felül a nyeregbe, de a lova sem bírja, így hamarosan leszáll, és ezt még megismétli néhányszor a délután folyamán. Közben páratlan éleselméjűségről tesz tanúbizonyságot, midőn több tucat kifogást talál arra, hogy akár egy pillanatra is, de megálljunk, úgymint; „egy tüske ment a talpamba”, „innék egy kortyot”, „megigazítom Szöszmösz nyergét”, „jé, egy pillangó”, „kifésülöm Szöszmösz szeméből a sörényét”, „megigazítom az övemet”, „kifésülöm a saját szememből a hajamat”, „vakít a napfény”, „visszafésülöm a szemembe a hajamat”, „hú, de magasan vagyunk!”, „hú, még olyan magasra fel kell mennünk!”, „megigazítom az ingemet”, „fáj a lábam”, „Szöszmösz lába is fáj”, „Armagedon biztosan nem fáradt még el?”, és legvégül; „az ott már erdő?”
– Igen, az már erdő – pillantok le a mellettem versenyt sántikáló párra, aztán felnézek az alkony ezer színében játszó égre.
Hallod-e Daal, te nagyhatalmú, féled-e már a jöttünket?!
### Thani
<p class="text-center font-italic">avagy feminizmus ide vagy oda, néha kell egy fickó</p>
Miután sikktelenül kivágódom a fogadó ablakán, kedélyes vidéknéző túra veszi kezdetét. Sántán és abszolút helyismeret nélkül menekülök, átvágok egy disznóólon, felmászom egy szénapadlásra, beleesek egy sekélyvizű patakba, átcsörtetek valami nádason, és ezen felül járok még gyümölcsösben, szántáson, legelőn és bozótosban. A legtöbb hely tiszta érdekesnek tűnik, de nincs időm szemlélődni, csomó helyi paraszt lohol a nyomomban. Ám végül csak sikerül leráznom őket. Ezek után rájövök, hogy teljesen eltévedtem.
Bicegve indulok neki, hogy megtaláljam táborhelyünket. Felhasználva nyilvánvalóan pompás tájékozódó képességemet, reggelre meg is lelem Qt. Lovagom már ébren van, és bár mogorvának látszik, de nem teszi fel az ilyenkor szokásos kérdéseket, mint például, hogy hol jártál, ki vert meg, és az összes istenekre, ugyan miért? Nagyon hálás vagyok a tapintatosságáért.
Aztán az éjszakához hasonlatosan strapás nap vár rám, bár Szöszmösz igyekszik helytállni, de látszik, hogy ő sem nagyon bírja. Én meg pláne nem bírom. És Q sem segít, pedig szerintem neki már régen fel kellett volna ajánlania, hogy átadja a lovát, de láthatóan jobban félti azt a flancos paripát annál, hogy rá merjen engedni!
És hogy még rosszabb legyen, délben kényszerfürdőt veszek tegnap esti játékostársam jóvoltából, bár meg kell jegyeznem, itt Q kiáll mellettem, és nem köp el, ami tiszta jó dolog. De aztán megint csak megyünk, egyre felfelé, egészen estig, amikor is újra szabadban töltött éjszaka következik. Most nincs kedvem nyavalyogni, fáradt vagyok, amint lefekszem a Qtól elkuncsizott takaróba burkolózva, azonnal elalszom.
Másnap gyötrelmes ébredés után folytatódik a mulatság, még az sem derít jobb kedvre, hogy Q reggel nekem ajándékoz egy újabb öltözet tiszta ruhát. Aztán hamarosan beérünk az erdőbe, és tényleg teljesen más, mint ahogy elképzeltem, néha percekre elfeledkezem arról, hogy tulajdonképpen nagyon nyomorultul érzem magamat. De ha egyszer valóban klassz, izeg-mozog az egész, hiába nézel többször ugyanoda, nem látod kétszer ugyanazt, változik, épp úgy, mint a csatorna szennyvizének a futása. Csak éppen ez nem büdös, sőt, jó szagú!
Mindezek ellenére a lábam fáj, így örömmel veszem, amikor Q közli, hogy szerinte eljött az ebédidő. Bevetjük magunkat a fák közé, és távolabb az úttól, egy kedélyes kis tisztáson letáborozunk.
– Azt hiszem, helyes lenne, ha holnap reggelig már nem mennénk tovább, és pihennél, a lovaddal együtt – mondja kaja után, és mit tagadjam, én is „helyesnek” érzem az ötletet.
Szóval elheveredek a fűben, és bámészkodom. Tulajdonképpen mi a fenét keresek én itt? Most Karl erszényével kiegészítve Larton pénzét, egészen jól állok anyagilag, semmiből sem állna lelépni, visszamenni Solba, és feltenni az egészet egy patkányfutamra. Még meg is gazdagodhatnék. Vagy elbukhatnám az egészet, de ez ugye majd mindegy. Mindenképpen jobb mulatság lenne, mint valami kisasszonynak való nevelést kapni Q ismerőseitől, amivel jelenleg a jövőm fenyeget.
Az ok, amiért nem dobbantok, nos, elég prózai. Most éppen szemöldökráncolva szöszöl valamit kedvenc lova nyergével, és folyamatosan tök komolyan veszi magát.
– Te, Q, ez mennyit ér szerinted? – veszem elő Larton fülbevalóját.
Felém fordul, aztán idesétál hozzám, és elveszi a kis vacakot.
– Nem sokat, bár azt hiszem, a kő smaragd – válaszolja rövid vizsgálódás után. – Talán egy tucat aranyat, talán annyit sem.
Egy picit nem kapok levegőt!
– Az egy vagyon! – sóhajtok, és rögtön szebbnek látom a világot.
– Kitől loptad? – kérdi ezzel mit sem törődve lovagom.
– Teljesen jogosan az enyém! – háborodom fel. – Az a fickó, aki most engem üldöz, az nyerte el tőlem kockán, de csalt, így szerintem nincs benne hiba, hogy visszavettem – bizonygatom, és az ékszer után nyúlok.
– Nem szívesen adnám vissza – vágja zsebre Q.
– Hé, ezt én loptam, az enyém! Kikaparom a szemedet, ha nem adod vissza! – fenyegetem, de nem vesz komolyan.
– Lehet, hogy valakinek hiányzik. Majd megpróbálom visszajuttatni az eredeti tulajdonosához – adja elő nevetséges tervét.
– Juszt se mondom meg, kié volt!
Nyelvet öltök rá, aztán durcásan elfordulok. De mivel nem igyekszik megengesztelni, hamarosan elfeledkezem haragomról, és máson kezdem el törni a fejemet.
– Te, Q, te miért nem akarsz megkefélni?
A szólított egy pillanatra megdermed.
– De kérlek.. – néz aztán rám tágra nyílt szemekkel, igaz felháborodással.
– Jó, jó, csak azért kérdem, mert érdekel, hogy miért nem vagyok neked elég jó nő – magyarázkodom, fene hitte volna, hogy zavarja a téma.
– Távol álljon tőlem, hogy kétségbe merném vonni női mivoltod tökéletességét, egyszerűen rendem szabályaival ellentétes lenne, ha úgy próbálnék meg hozzád közeledni, ahogy férfi közeledik a nőhöz! – mentegetődzik, még mindig meglehetősen zavarban.
Egy picit összeráncolom a szemöldökömet, és megpróbálom lefordítani magamnak kacifántos kifejezéseit.
– Te, csak nem azt akarod mondani, hogy szüzességi fogadalmat tettél?
– Nem, ez azt jelenti, hogy majdani feleségemen kívül nem kereshetem más hölgyek kegyeit – magyarázza.
– És addig semmi? – csodálkozom el, szegény fickó!
– Hát… ööö… természetesen látogathatom Szépszemű Liana papnőit.
– Azokat az úri kurvákat? – emelem fel a hangomat. – Akik képesek akár két aranyat is elkérni egy menetért?
Nincs semmi csodálni való ellenszenvemben, hisz Liana, a Szépszemű leányait mindenki rühellte a környezetemben. Nagyon rontották a boltot.
– Úriember legalább húsz aranyat adományoz a templomnak – javít ki Q, aki úgy látszik, még ebben is gáláns lovag, aztán felszáll a lovára. – Azt hiszem, jobb lesz, ha körülnézek, ez a vidék nem annyira biztonságos, nem szeretném, ha rajtunk ütnének!
Eme magyarázat után kilovagol a veszélyövezetből, aminek én vagyok a gócpontja, és miközben elmélázva szemlélem a fák közé vesző alakját, meg kell állapítanom, hogy hátulnézetből is tetszik. Aztán csak várom, hogy összeszedje a bátorságát, és visszajöjjön.
Hát igen, a szexszel sose volt szerencsém! Illetve, ki mit nevez szerencsének. Fiatalabb éveimben nem jelentett problémát, egyszerűen gyorsabban tudtam futni, és kész, de aztán kinőttem ebből a korból.
Első szerelmem Lai volt, egy nálam alig idősebb pékinas. Mindig lopott nekem friss kalácsot, hát van ennél igazabb bizonyítéka az érzelmek őszinteségének? Hamar megdumált, és jól emlékszem, a padlásukon randiztunk. De épp hogy elkezdtünk csókolódzni, amikor egy szög, amiről megjegyzem, lilám sincs, hogy hogyan került a zsebembe, szóval egy szög kihasította a liszteszsákot, aminek éppen nekidőltünk. Én köhögő rohamot kaptam, Lai anyja meg sikítófrászt, amikor felszaladva a padlásra azt kellett látnia, hogy mindent beborít a fehér cucc. Szóval, tempósan kellett távoznom, és Lait sem láttam többet. Ráadásul hetekig nem tudtam kivakarni a hajamból a csirizt.
Aztán Hidren következett, egy kezdő strici, aki, ahogy utólag megtudtam, éppen lányokat gyűjtött. Mivel elég szépen tudott mosolyogni, hát hagytam magamat. Kedvenc kocsmájának a hátsó szobájában ütöttük volna nyélbe a dolgot, és szerintem legfeljebb három másodperc volt még hátra a döntő pillanatig, amikor ránk törték az ajtót a rivális banda emberei. Seperc alatt agyonverték Hidrent, de szerencsére nagy volt a kavarodás, így legalább én leléphettem. Aztán hosszan bujkáltam előlük. Utána valahogyan elterjedt, hogy akivel én kezdek, az hamarosan szívni fog, szóval kezdtek rossz ómennek tekinteni.
Na, körülbelül itt tartott a helyzet, amikor az a nevesincs barom megpróbált agyonverni Sikha kocsmájában, és feltűnt az életemben Q, a mindent elsöprő szerelem. Mert hát ugye, akik azóta ellenem mernek tenni, azokat elsöpri, sőt, a földdel teszi egyenlővé. Én meg szerelmes vagyok. Legalábbis feltételezem, hogy ezt így hívják.
Mire mindezen végigrágódom, addigra eltelik a fejem felett a délután, Q sehol, aztán el is alszom. Nem is tudom, mire ébredek, talán Armagedon fújtatására, vagy lovagom lépteire. Már éjszaka van. Álmosan feltápászkodom, és már éppen megkérdezném, hogy mikor vacsizunk, amikor Q megragadja a karomat, és durván visszalök a földre.
– Lapulj! – suttogja is, mintha gyengeelméjű lennék, és nem értenék az előbbi atrocitásból.
– Mi baj? – kérdem, szintén halkan.
Nem válaszol, csak nyeregbe pattan, aztán már el is szabadul a pokol, néhány fickó kerül elő a semmiből, bősz harci ordítással, és nekilátnak leabálni minket. Q meg nem hagyja. Ezzel elvannak egy darabig.
Én egy ideig passzívan heverészek, csak arra ügyelek, hogy senki se lépjen rám, aztán azon gondolkodom, hogy attól, hogy valaki azt mondja, lapulj, attól még minek engedelmeskedni neki? Tudok én jobbat is, mint nyomorultul dekkolni! Egyelőre négykézláb, de elindulok arrafelé, ahol Szöszmösznek kell lennie.
Meg is lelem, de nem sokáig örülhetek neki, megjelenik néhány lovas is a képben, és mielőtt tiltakozhatnék, az egyik maga elé emel a nyeregbe.
– Hogy a lepra verje el a képedet, tetű állat! – sivalkodom, aztán beleharapok csupasz, és véletlenül az orrom elé kerülő csuklójába.
Talán kiált is, én minden esetre szorgalmasan rángatom az állkapcsomat, és feltett szándékom, hogy a csontig meg sem állok. Közben persze tempósan tartunk valamerre, és egyre kevésbé hallom a csata zaját. Végül megérkezünk valahová. Átlovaglunk egy boltíves kapun, romos udvarház oromzata magaslik előttünk. Fogva tartóm megpróbál leszállni, de elég nehezen boldogul.
– Szedje már le valaki rólam ezt a kis ribancot! – sziszegi.
Én mondanám, hogy szájzárat kaptam, de ez valahogy hülyén venné ki magát, arról nem is beszélve, hogy úgysem hinnék el. Aztán amikor összegyűlnek hárman, akkor azért egyesült erővel lefaragnak a fickó csuklójáról. Ideje volt, tele van a szám vérrel, hát beleköpöm a nagyvilágba. Nem törődnek vele, lökdösve terelnek be az épületbe. Az előtér szintén elég lerobbant állapotban van, halovány fényű fáklyák világítják meg, két oldalt korhatag lépcső vezet az emeletre. Nagy a kavarodás, talán egy tucatnyi fickó vesz körül, mintha látnám közöttük Karlt is, de nem szemlélődhetem sokáig, betolakszik a képbe egy ronda, sebhelyes fazon. Nyilván ő a főnök, egy intésére kizsebelnek.
– Hé, az az én pénzem, kemény munkával kerestem, és mérges leszek ám, de nagyon, ha nem adjátok vissza!
– Kuss! Hol a fülbevaló? – mordul rám a főnök.
Már nyúlnék is a zsebembe, amikor beugrik, hogy Qnál maradt. Holmi erkölcsi okok miatt. Én meg itt belehalok, no, szép kis nevelés!
– Elvesztettem! És jobb, ha békén hagytok, mert pillanatokon belül itt lesz ám a lovagom, aki a freita rend tetihuanai rendházának a nagymestere, továbbá teljesen legyőzhetetlen, és mellesleg az én pártfogóm!
– Na, ne mesélj, mert széttöröm a képedet!
– Könnyű ám egy védtelen nővel verekedni! – kiabálok, de erre nem felelnek, hisz igazam van, tényleg könnyű.
Kapok is pár pofont, aztán bejön egy elég idegesnek tűnő pacák, és súg valamit a főnök fülébe.
– Zárjátok be a kislányt az öreg mellé! – parancsolja erre a sebhelyes fazon két anyagyilkos-forma fickónak, aztán int a többieknek, hogy kifelé.
– Na, ugye, már itt is van az én kedvesem, fogadom, egy negyed órán belül patkányeleséget csinál belőletek – vigyorgok a képükbe, miközben felráncigálnak az emeletre, és belöknek egy sötét szobába.
Az ajtót ugyan rám zárják, de azért prímán hallom, hogy odalent többen ordibálnak, még talán valami kardcsattogást is kiveszek a zajból. Helyes, húzom ki magamat a sötétben, Q itt van, és én rögvest meg leszek mentve. Már csak addig kell eltölteni az időt valami kellemessel, meresztgetem a szememet, bárminemű érdekfeszítőnek tűnő cuccot keresve börtönömben.
– Ki az? – kérdezi hirtelen egy rekedtes hang a sarokból.
– Sisi vagyok, erdőjáró és vadász. Ha közelebb jössz, szétrúgom a térded – válaszolom határozottan.
Csukladozó nevetés a válasz.
– Most mi ezen a mulatságos?! – vonom fel a szemöldökömet.
– Semmi, kislány, semmi. De fölösleges fárasztanod magadat azzal, hogy az én térdeimet rugdosod, megtették már helyetted. Tőlem nem kell félned – mondja az ismeretlen, és mocorog, ami nem kevés lánccsörgéssel jár.
– Fél a halál! Te ki vagy?
– Senki, igazán senki.
– Na jó, én megyek. Viszlát! – fordulok el a saroktól, és letérdelek az ajtó elé.
– Gondolod, megengedik, hogy távozz? – kérdi a hang.
– Soha senki véleményére nem voltam kíváncsi, ha éppen távozhatnékom volt – válaszolom nagyképűen, miközben körbetapogatom a zárat.
No igen, vannak, akik esküsznek a jobbnál-jobb álkulcsokra, de szerintem az ilyen világi hívságok csak arra valók, hogy döntő bizonyítékként szolgáljanak a tárgyaláson. Láttam én már mestertolvajt, hétféle kulccsal, feszítővassal, fojtóhurokkal az övében, késekkel a csizmájában. Arasznyira kilógó, kékszín nyelvvel, akasztófán. Köszönöm, ebből nem kérek! Két girbe-gurba, megfelelően ormótlan rézcsat is remekül ki tud nyitni egy zárat, és ezekből nagy készletet lehet feltűnésmentesen tárolni az ember hajában. Ugyan a frizura fékentartására már nem alkalmasak az első árokban töltött éjszaka után, de ez a legkevesebb.
Hát előkaparok két csatot, és nekilátok a zárnak. Nem vagyok csendes, meg gyors se, de hova is sietnék? Jól hallom, hogy odalent még verekednek, súlyos lópaták dobognak az előtér padlóján. Aztán hosszas, kemény munka után kinyílik a zár, kilököm az ajtót, és beleleselkedem a fáklyafényes külvilágba. Sehol senki. Kilépek, és még egyszer visszanézek. A szoba sarkában ősz öregember gubbaszt, szakálla, haja csapzottan lóg, kezén-lábán láncok. Üres szemgödrei vakon merednek bele a semmibe. Egy kicsit meg is sajnálom.
– Te, tehetek érted valamit?
– Ha itt hagynád azt az álkulcsot, amivel kinyitottad az ajtót… – kéri szégyenkező mosollyal, felvillantva mindhárom fogát.
Visszatrappolok, és a kezébe nyomom a két csatot, legyen vele boldog, nekem van másik! Aztán futva távozom. Odalent már elhalt a csatazaj, és nem akarom nagyon megváratni Qt.
### Q al Aquim
<p class="text-center font-italic">avagy néha még az is felelőtlen optimizmus, ha elhatározod, hogy megéled a napfelkeltét</p>
A következő nap jól kezdődik, Thanit lenyűgözi az erdő, még arról is elfeledkezik, hogy fáj a bokája, de ez sem tart örökké. Már-már hajlanék rá, hogy kölcsön adjam neki Armagedont, de végül mégsem teszem. Kedves paripámon még soha sem ült senki, rajtam kívül. Így arra az elhatározásra jutok, hogy jobb lesz pihenéssel tölteni a délutánt. Thani sem ellenkezik, hát letáborozunk.
Csak az a baj, hogyha nem fáradt, akkor beszél, és ha beszél, akkor főként hetet-havat. Amikor már nem bírom tovább, lóra pattanok, és azzal az indokkal, hogy körülnézek, elvágtatok. De pár percnyi magány is elég ahhoz, hogy belássam, mennyire nem volt szép tőlem egyedül hagyni szegény leányzót. Már éppen visszafordulnék, amikor szemembe ötlik valami, ami nem illik az erdő békéjébe.
Csizmás lábak taposta nyomot lelek. Összehúzott szemöldökkel, lassú lépésben követem, mélyen előrehajolva Armagedon nyergében. Zavar, hogy nem vagyunk egyedül, ez tényleg nem veszélytelen környék. Hamarosan véget ér a nyom, egy idősebb tölgyfa alatt. Armagedon prüszkölve jelzi, hogy idegen ló szagát érzi, és hamarosan meglelem az állat nyomait a talajon.
Persze, nem kell feltétlen rossz szándékot feltételezni valakiről, akiről csak annyit tudok, hogy sétált egyet a táborunk környékén, aztán elvágtatott. De abból semmiképpen sem lehet baj, ha egy ideig követem a nyomait, és megbizonyosodom róla, hogy tényleg elment. Arról nem is beszélve, hogyha nem ment el, akkor érdemes lenne megtudakolni tőle, vajon mit keres ebben az ember nem járta rengetegben?
Hát elindulok az idegen ló nyomait követve. Néhol majdnem elvesztem szem elől, és nagyon lassan haladok a fák rám boruló árnyékában. A nyom először nagy ívben megkerüli a táborhelyünket, aztán áthalad egy kisebb dombon, aminek a másik oldalán elhagyott kúria épülete magaslik. Hosszasabb szemlélődés után észreveszek némi mozgást a magas falak határolta udvarban.
Érdekes, gondolom, miközben közelebb lovaglok, aztán egy megfelelőnek tűnő tölgy alatt megállítom Armagedont. Felállok a kengyelben, majd megkapaszkodom a fejem felett kinyúló faágban, és felhúzódzkodom rá. Aztán még feljebb mászom, míg elég jó rálátásom nem nyílik a kastélyocska udvarára.
Tizenkét lovat számolok meg odabent, és huszonegy embert. Az egyik kísértetiesen hasonlít arra a fickóra, aki Thani után érdeklődött tegnap délelőtt, annak az út menti fogadónak az udvarán. Lehet, hogy most mozgósítja a cimboráit? Ezek szerint már tisztában lehetnek vele, hogy hol a táborunk, sőt, ki is kémlelték azt, feltehetőleg este rajtunk is ütnek. Nem hangzik bíztatóan, merengek el a lassan lebukó napkorongot szemlélve.
Aztán látom, hogy elkezdik felnyergelni a lovaikat, hát lemászom a fáról, és sietve indulok vissza Thanihoz. Várakozásommal ellentétben nem ideges, sem nem türelmetlen hosszas távollétem miatt; egyszerűen alszik. Remek, gondolom, és gyorsan felszerszámozom a lovát. Lehet, hogy a futás szégyen, de egy átgondolt, szervezett visszavonulás már helyt állhat egy stratégiailag jól szervezett hadművelet szerves részeként is.
Ám nincs rá időnk, hogy ellovagoljunk, Armagedon már jelzi is az idegenek közeledtét. És hogy egyszerre nagyon sok dolgom legyen, Thani is ébredezik.
– Lapulj! – lököm vissza a földre, és meglepődöm, amikor engedelmeskedik.
Utána még kérdez valamit, de már nem tudok válaszolni, megelevenednek a bokrok, és hirtelen féltucatnyi banditával találom magamat szemben.
Az ostobák bíznak számbéli fölényükben, hát megmutatom nekik, hogy hogyan küzd egy freita lovag. Körbetáncoltatom Armagedont, pallosommal vágva köztük rendet. Gyorsan vesztenek két embert, ez észre téríti őket, és visszább vonulnak, körbe vesznek.
Most feltehetőleg arra várnak, hogy én majd kitörök közülük, és míg az az egy szerencsétlen, aki felé indulok, megpróbál védekezni, addig a többi hátba támad. No lássuk, legyen meg az örömük!
Megsarkantyúzom Armagedont, és nekilendülünk. Pompás ménem egyszerűen legázolja az útjába eső haramiát, magam néhány palloscsapással veszem el az felém mozduló útonállók kedvét a további harctól. Örökre.
Amint megszabadulok a közvetlen veszélyből, igyekszem felmérni, mi történt közben. Határozottan lódobogást hallok egy irányból, és az imént mintha Thani sikoltozott volna, de merre is, meresztgetem szememet.
A táborhelyünkként szolgáló kis tisztáson és környékén teljes a fejetlenség, ellenfeleink nyilván nem gondolták végig a lerohanásunk részleteit, bolond módon, és vakon bíztak a meglepetésben, no meg nem csekély túlerejükben. Ez most jócskán a hasznomra válik, ők nem tudják bajtársaikról, hogy azok mit csinálnak, én meg nagyjából átlátom a helyzetet. Hiába, a csaták lelke a jól szervezettség, ha egy hadvezér elfeledkezik erről, akkor már vesztett is!
Gyors elhatározással a távolodó lódobogás irányába vágtatok, de csak addig, amíg megbizonyosodom, hogy a közeli kúriába tartanak, aztán visszafordulok. Mire visszaérek csak a csend fogad, támadóink sehol. Halottaikat elvitték, távolból hallom, hogy merre mennek.
– Thani? – szólítom halkan útitársnőmet, de nem kapok választ.
Körbeléptetem a tisztást, sehol semmi, még a lova is eltűnt. Tehát mégsem csak képzeltem azt a sikoltást, gondolom rosszkedvűen, aztán vágtára fogom Armagedont.
Mély meggyőződésem, hogy nincs kísértetiesebb látvány annál, mint amikor az ember mellett fékevesztett tempóban rohannak el a fák semmiből hirtelen feltűnő ágai. Bár végső soron, amit egy éjszakai, erdőbeli vágtáról tudni érdemes, az belesűríthető egy szóba is; esztelenség. De nekem sietnem kell, Thani esetleg bajban van. Bízom szerencsémben, no meg Armagedon ösztöneiben, hogy egyetlen alattomos gyökér sem fogja lerántani a földre.
Negyed óra sem telik el, amikor feltűnnek a völgy túloldalán a kúria halvány fényei. Még a délután megfigyeltem erős, kétszárnyú kapuját, azon nem lenne egyszerű átjutni, de észrevettem azt is, hogy hátul, a fal bozótba vesző része elég omladékos. Most ide irányítom Armagedont, aztán keresek egy olyan szakaszt, ahol elég alacsonyak a fal romjai. Nem pocsékolom az időt leszállásra, ezen az éjszakán bizonyosan figyel rám Gyorslábú Yl, a lovasok istene, hát még egyszer kérem segítségét, és átugratok.
Bent, az udvar elülső részén néhány fickó nyergeli le a lovakat, nincs idejük feleszmélni, ahogy közéjük vágtatok. A lovak horkantásai, majd emberi kiáltások verik fel a csendet, vér szennyezi pallosomat, ahogy elcsendesítem őket, de nem pazarlok rájuk több időt a kelleténél.
A ház bejárata felé veszem az irányt, és szerencsém van, az éppen akkor nyílik, és újabb, talán harcra készebb haramiák rontanak ki rajta. Közéjük ugratok, át szeretnék törni a kapun, be, a házba. Összetorlódnak körülöttem a testek, fájdalom nyilall a lábamba, talán eltaláltak, talán súlyos.
– A győzelemig! – sziszegem összeszorított fogakkal rendem jelszavát, és pár csapás után megnyílik az út előttem.
A hallban csak néhány menekülőt látok, őket sem sokáig, elnyeli árnyukat a ház ezernyi sötét zuga. Csak két fickó csörtet a nyomomban, a többinek volt annyi esze, hogy elmeneküljön. Mivel itt van hely, hát kihasználom, megfordulok. Rövid összecsapás után az egyik elfut, a másik pedig meghal. És most merre tovább?
– Jövök már, nyugi, egy pillanat! – hallom valahonnan felülről az ismerős hangocskát, aztán lábak dobognak a korhadt falépcsőn.
És feltűnik Thani. Amint leér, magam elé kapom a nyeregbe, aztán elindulunk kifelé. Senki sem próbál meg az utunkba állni, gond nélkül távozunk a kapun át.
Az úton rövid ideig még vágtában haladunk, aztán, amikor megbizonyosodom róla, hogy egyelőre nem követnek, akkor visszább fogom lovamat. De csak órákkal később, hajnal felé állunk meg. Itt már talán biztonságban vagyunk, innen már nincsen messze Vae, ha sietünk, az estét már a városban tölthetjük. Csak éppen fáradt vagyok, nagyon, és ennek nem mindössze az átvirrasztott éjszaka az oka.
– Tisztában vagy vele, hogy hányan haltak meg miattad ezen az éjjelen? – kérdem Thanit, miközben ismét lépésre fogom Armagedont.
De nem válaszol, a maga módján dolgozza fel az éjszaka megpróbáltatásait. Alszik. Én sem erőltetem, végül is a haramiák támadtak meg minket, feltehetőleg sok munkától kíméltük meg a helyi hóhért. Vedd a lelküket, Frej-jah, te Győzhetetlen, és légy hozzájuk kegyes!
Aztán felkel a nap, és elérjük a kövezett, forgalmas utat.
– Te, Q, mikor fogunk reggelizni?
Tehát felébredt.
– Jó reggelt! Hogy aludtál? – kérdem, rá se nézve.
– Jól, csak fáj az állkapcsom.
Értem. És mellesleg szakadt, véres, bár mondjuk most éppen nem kormos. Már megint tiszta ruhát kell neki venni, mi vagyok én, szárazdajka?
– Az állkapcsod? – kérdem szórakozottan.
– Ja. Piszok kemény csuklója volt az egyiknek! Remélem, jól szétverted a fejüket!
– Igen, azt hiszem ez a megállapítás helytálló, ha magam nem is így fogalmaznék.
– De tényleg, baromi jól verekszel ám! Te még Sol legrosszabb negyedeiben is simán megélhetnél, téged aztán nem merne kifosztani senki.
Valahogy még soha sem merült fel bennem efféle karrier lehetősége.
– Köszönöm elismerésedet. Alig két évtizednyi szorgalmas gyakorlás kell hozzá, meg két-három végigverekedett hadjárat, és utána az ember akár hozzáértő harcosnak is nevezheti magát.
Ezt lehet, hogy nem érti, mert egy picit hallgat.
– Ja. Szóval, mikor reggelizünk? – tér aztán vissza a kiindulási ponthoz.
– Majd holnap. Az úti csomagjaink ott maradtak az utolsó táborhelyen.
– Tehát nincs kajánk – szögezi le.
– Valóban. De az első emberlakta helyen megállunk, és kiigazítjuk ezen apró hiányosságot – biztosítom.
Ez egy ideig megnyugtatja.
– És Szöszmösz?
– Elveszett – közlöm, és magam előtt nem titkolom, ez nagy örömömre szolgál. Nem kedveltem azt a szerencsétlen lovat, talán csak azért, mert nem én választottam.
– Akkor menjünk vissza érte! – követeli.
– Nem megyünk – szögezem le.
Remélhetőleg ellentmondást nem tűrő hangon.
– Dehogyisnem! – ragadja meg a kantárt, és tényleg azt hiszi, hogy Armagedon ettől meg fog fordulni.
– Mondom, hogy nem!
Egy kicsit dulakodunk, aztán megelégelem, és lerakom a földre.
– Visszamehetsz érte. Én itt megvárlak.
Pillanatra habozni látszik, aztán legyint.
– Te, nem annyira fontos – és visszaszállna.
– Szerintem egy ideig gyalogolhatnál, Armagedon meglehetősen fáradt.
– He? – néz rám tágra nyílt szemekkel. – Na menj a francba, megkeresem Szöszmöszt! – fordít háta, és elindul, visszafelé.
Dühösen nézek utána. Hát nem és nem! Eszembe sincs visszahívni! Bizonyos, hogy kettőnk közül én vagyok a makacsabb.
De ő az eszementebb!
– Frej-jah, erről még beszélünk! – morgok az orrom alatt, és a leányzó után vágtatok.
Gyorsan beérem, egy ideig mellette léptetek.
– Felszállhatsz – közlöm, de nem nézek rá.
Csendben lépked, nem felel. Hát lehajlok, és felkapom magam elé a nyeregbe, aztán megfordulunk, és vágtára ösztökélem Armagedont. Jó lenne mielőbb elérni Vaet! Thani egy ideig még sivalkodik, emlegeti őseimet is, én nem bánom, legyen igaza, különösen az apámmal kapcsolatba hozott pestist illetően, de nem válaszolok, így hamar lenyugszik.
Délre elérünk egy fogadót, és megebédelünk. Illetve Thani ebédel, én pedig bekötözöm a bal lábamon lévő kis karcolást. Szerencsére nem komoly, bár jót tenne neki, ha egy ideig pihenhetnék. Amúgy is fáradt vagyok, hát megengedek magamnak egy óra alvást. Aztán folytatjuk az utunkat, és estére el is érjük Vaet. Szerencsénk van, hogy még kapuzárás előtt, semmi sem hiányzik kevésbé, mint egy, a falak alatt töltött éjszaka!
Odabent a fölénk görbülő házak szegte sikátorokban a megszokott nyüzsgés fogad. Thani, aki az egész nap folyamán csendesen viselkedett, illetve szerintem főként aludt előttem a nyeregben, most felélénkül. Fejét forgatva bámészkodik, és persze fecseg.
– Hogy hívják ezt a várost?
– Vae.
– Az ott a börtön? – mutat előre, ahol feltűnik a főteret körülölelő épületek komor és impozáns homlokzata.
– Nem, az a városháza. A börtön mögötte van – tájékoztatom.
Remélhetőleg nem lesz hozzá szerencséje. Aztán kifordulunk a főtérről, és átvágunk a kedvenc fogadómhoz vivő, árusokkal zsúfolt utcák egyikén.
– Ez a piac? Csak ekkora? Ez Solhoz képest semmi! – tekergeti a fejét Thani.
– Valóban, de ne feledd, Sol majdnem milliós város, Vae pedig legfeljebb csak pár ezer lelket számlál – intem.
– Látszik is! Itt is börtönnel meg kényszermunkával büntetik a lopást, vagy ez elmaradott hely, és levágják a szegény tolvajok kezét?
– A csonkítást már majdnem száz éve tiltja a királyi törvény. Mindenütt, azaz itt is – sóhajtok.
– No, azért én hallottam történeteket!
De szerencsére már nincs ideje elmesélni őket, megérkezünk a Vándorsólyom elé, és lerakom a földre. Aztán magam is leszállok, és az elősiető lovászgyerek gondjaira bízom Armagedont. Szeretném a lelkére kötni, hogy válassza külön a többi lótól, adjon neki zabot, és általában, legyen vele több, mint figyelmes, de mivel Thani kígyó módra már el is tűnik a söntés felé, hát hagyom, és a leányzó után sietek.
Bent nagyobb tömeg fogad a szokásosnál, talán a heti vásár miatt nagy a forgalom. Odalépek a pulthoz, és magamhoz intem a fogadóst.
– Üdvözlöm, Q uram, a szokott szobáját méltóztatik kivenni? – kérdi az alázatosan.
– Igen, és még egy vele szomszédosat is. Továbbá vacsorát is kérnék.
És még folytatnám kívánságaimat, de közben Thani megrángatja a karomat.
– Bocs, de pisilnem kell!
– Arra! – intek diszkréten a hátsó kijárat felé.
Gyorsan eltűnik a tömegben, nekem meg későn jut eszembe, hogy figyelmeztetni kellett volna, ne csavarogjon el, holnap korán indulunk tovább. Utána mennék, de egy ismerős hang megszólít.
– Q!
Nem az én napom ez! Megfordulok, ám nem tévedtem, Si-Kurrah áll mögöttem.
– Üdvözöllek, rég találkoztunk, fiam! – köszönt.
– Számomra öröm, hogy látom, uram! – válaszolok.
Egyikünk sem mosolyog, módfelett feszült közöttünk a viszony már évek óta. Én még nem is erőltetném az ellenszenvet, de ő, mint apám jobb keze, kötelességének tekinti, hogy gyűlöljön. És az, hogy most itt van, az azt jelenti, hogy az öreg megint szervez valamit a háttérben. Lehetőleg nem ellenem, gondolom, hisz határtalan az én optimizmusom!
– Apád hírét vette, hogy erre jársz mostanában. Mi mozdított ki tetihuanai sasfészkedből? – kérdezi.
Igazán nem sok köze van hozzá, nem mintha titkolnám, de semmi kedvem pont neki beszélni küldetésemről. Úgyis bizonyosan tud róla, apámnak mindenfelé vannak kémei.
– A rend ügyes-bajos dolgait intézem – válaszolok kitérően.
– És ezek annyira lekötnek, hogy már nincs is időd meglátogatni szerető apádat? – kérdi, és meg sem rezdül a szempillája.
– Sajnos, tényleg nincs sok időm… – felelem, és még azt is hozzá tenném, hogy „talán majd máskor”, de közbevág.
– Pedig apád azzal a nyomatékos kéréssel küldött elébed, hogy ha már úgyis erre jársz, keresd fel otthonodat pár napra!
Otthon? Ha van is nekem ilyesmim, hát akkor sem Wareen fekete várában!
– Meggondolom…
– És remélem, elfogadod! – vág ismét a szavamba, ami módfelett illetlen dolog, de lévén nálam idősebb, még csak rendre sem inthetem.
– Úgy lesz, de bocsásson meg! – hajlok meg kurtán, és mielőtt válaszolhatna, határozott léptekkel távozom, a hátsó kijáraton át.
Zsúfolt udvarba jutok, de hiába nézek körül, Thani sehol. Világos, eltűnt valahova, de bizonyos vagyok benne, hogy amint bajba kerül, vissza fog térni. Azaz hamarosan. Legrosszabb esetben reggel megtalálom a börtönben, és ez legalább annyiban jó, hogy addig is a rácsok mögött biztonságban van. Rövid ideig még várakozom, hogy nehogy megint összefussak Si-Kurrahhal, aztán visszamegyek a fogadóba.
Utasítom a csapost, hogyha feltűnne Thani, akkor adják oda neki a kulcsát, aztán felmegyek az emeletre, a szobámba. Fáradtan dörzsölöm meg a halántékomat. Magam sem tudom, mit csináljak, hisz előttem áll egy teljes szabad éjszaka. Mondjuk, végigaludhatnám. Vonzó az ötlet.
Vagy megkereshetném Si-Kurraht, és megpróbálhatnám megtudni tőle, vajon miféle szívörvendeztető meglepetéssel vár az apám. Ez körülbelül annyi sikerrel kecsegtet, mint egy hat napja éhező hiéna szájából kirimánkodni a döghúst. Azzal a számottevő különbséggel, hogy egy átlagos hiéna messzemenőkig kellemesebb személyiséggel bír, mint Si-Kurrah.
Vagy például aggódhatnék Thaniért. De ebből igazán nem kérek, végül is az elmúlt napok jó részét ezzel töltöttem.
Tehát tennivaló lenne bőven, de egyik irányában sem érzek olthatatlan vágyat, hát megborotválkozom. Ezt már úgysem halogathattam tovább, és legalább addig nem töröm a fejemet hiábavalóságokon, amíg arra koncentrálok, hogy ne vágjam meg magam.
Aztán lemegyek a nagyterembe, és megérdeklődöm, vajon kedves útitársnőm feltűnt-e már? Nem lep meg a válasz, hogy még nem jött vissza, tehát úgy döntök, hogy megvacsorázom. Most már kisebb a tömeg, több szabad asztal is van, ennek ellenére habozás nélkül azt választom, ahol Si-Kurrah és két csatlósa borozgat. Az túlzás, hogy örömmel fogadnak, de nem látszik rajtuk, hogy mennyire nem kívánják a társaságomat, egy ideig kedélyesen fecsegünk. Nem kérdezek sem apámról, sem öcsémről, úgyis azt a választ kapnám, hogy remek egészségnek örvendenek, és ezt egyszerűen nem akarom hallani, így inkább Reelan ostromáról beszélek, meg más hadi eseményekről, amiknél volt szerencsém jelen lenni.
Közben azon töröm a fejemet, vajon mi lehet apám szándéka. Bár nyilvánosan nem hirdette ki Paadre nagymester, hogy én Daal elpusztítására indulok, ám apám bizonyosan hírt szerzett róla. De akkor miért akar találkozni velem? Mennyivel egyszerűbb lenne neki, ha elfeledkezne rólam, egészen addig, míg meg nem hozzák halálhíremet!
Azt habozás nélkül elvetem, hogy felébredt a lelkiismerete, és még egyszer látni kíván. Nem, az öreg nem szentimentális fajta. Egy oka lehet csak meghívásának; még most szeretne elveszejteni, mielőtt dicsőségesen visszatérek. Igen, akkor már nehezen tehet ellenem bármit is. Ez pedig azt jelenti, hogy számol azzal, hogy egyáltalán visszatérek. Módfelett örömmel tölt el ez a felismerés, íme, az első jel, ami arra utal, hogy túl fogom élni!
A vacsorát csak egyetlen kis közjáték zavarja meg, egy szerencsétlen kereskedő siránkozva rohan le a szobájából, és nagy hangon panaszolja el erszényének eltűnését. Hm, nem ő lépett be a hátsó ajtón, amikor Thani éppen távozott? Bár nem vagyok ebben bizonyos, de semmiképpen sem szeretném Frej-jah haragját a fejemre vonni, így kifizetem szegény ember kárát. Ha más haszna nem is lesz eme jócselekedetnek, legalább öregbítem rendem hírnevét. Thanival pedig feltétlenül el fogok beszélgetni! Mihelyst előkerül.
Vacsora után jó éjszakát kívánva távozom Si-Kurrahék lélekemelő társaságából. Nagyon fáradt vagyok, és nem mintha nem bírnám akár három napig is alvás nélkül, de józan eszem azt súgja, hogy holnap érdemes lenne kipihenten és frissen nekivágni a Wareenbe vezető útnak. Ám Thani még mindig sehol, és bizonyos vagyok benne, hogy megint bajba keveredett. Vajon miért hiszi azt, hogy én majd segítek neki, morgom, miközben kimegyek a hátsó udvarra. Innen csak egy kapu vezet ki, és az a délután folyamán zárva volt, tehát feltehetőleg a kerítésen át távozott. És mivel nem egy magas termetű leányzó, hát valószínűleg annak az esővizes hordónak a tetejéről.
Nos, végül is rám bízták, hogy elvigyem Paadre nagymester elé, gondolom mogorván, miközben fellépek a hordó peremére, aztán átlendülök a kerítésen. És innen hova tovább? Az utcasarokról muzsikaszó hallatszik, és egy réztábla patkányversenyt ígér. Ez Solban népszerű mulatság, tehát lehet, hogy Thani is kedveli. Kimért léptekkel bemegyek a kis kocsmába. A hely szakadt közönsége furcsálkodva néz rám, nem illek közéjük. Körbesétálok a két helységben, de nem látom Thanit. Az ajtóban egy fickó ácsorog, megállok előtte.
– Nem láttál egy alacsony, szőke és szakadt ruhájú, fiatal lányt itt az este folyamán? – veszek elő egy rézpénzt.
– Egy pasassal távozott. Oda mentek! – bök egy sarkon túli házra, miközben elteszi az érmét.
Rosszkedvűen követem útmutatását, és szolid, de stabil erkölcsi undort érzek, amikor belépek a fickó által jelzett ház piros lámpával ékített ajtaján. Itt is megnéznek, és ez sem jobb hely, mint az előző. Egy koros hölgy szólít meg.
– Mivel szolgálhatunk, uram? – kérdi mézes-mázos hangon.
– Egy lányért jöttem, aki hozzám tartozik. Magammal vinném.
– Minden nálunk dolgozó hölgy önszántából van itt, és csak akkor távozik, ha akar – komorul el.
Félretolom az útból, és beljebb megyek. Fülledt, homályos terembe érkezem, ahol lengén öltözött lányok bámulnak meg. Thani nincs köztük, ezt egy pillanat alatt felmérem, aztán felmegyek az emeletre. Szűk folyósóra jutok, számolatlan sok ajtó nyílik belőle. Itt nagy botrány lesz, gondolom fásultan, miközben elindulok a folyosón, és elkezdem berúgni az ajtókat. Sikoltozás kíséri lépteimet, rögtön az első szobában megzavarok egy fickót, aki nagy hangon, és meglehetősen hiányos öltözetben nekem támad. Kilépek előle, és nekilököm a falnak, hogy eszméletét vesztve rogy össze. A vele lévő hölgy teli torokból sikoltozik, de nem foglalkozom vele, és neki van annyi esze, hogy kitérjen az utamból. Szám szerint három párocskát rebbentek még szét, mire végre meglelem, amit keresek.
Az egyik szobában magányos öreganyóka takarítgat. Az ágyon jókora vörösborfoltok éktelenkednek, de észreveszek köztük néhány vércseppet is. Továbbá az egyik molyos falikárpit kissé kormosnak tűnik.
– Hol van az a lány, aki ezt csinálta? – szólítom meg az asszonyt.
– Há ném t’om! Dé az embere lenn ván a konyhábá’! – sipogja valami alig érthető tájszólásban.
Még hogy az embere! Visszamegyek a lenti terembe, és már éppen találomra belöknék egy ajtót, amikor futva feltűnik egy marcona fickó, aki feltehetőleg az intézmény őre lehet.
– Állj meg, te! – kiáltja felém, és megpróbál feldönteni.
Az utolsó pillanatban lépek félre, gáncsolom el, aztán rátérdelek a hátára.
– Hol a konyha? – szorítom le a földre.
Nyilván nem számított ily gyors vereségre, teljesen kétségbeesettnek látszik.
– Arra! – nyöszörgi, és mutatja az irányt.
Ököllel tarkón sújtom, aztán folytatom a ház feldúlását. A konyha pici és módfelett büdös, a fal menti lócán megviselt fiatalember piheg. Arcát friss vágások ékítik, körülbelül hetvenhét darab. Beléptemre felpattanna, de lassú, elkapom a nyakát, s nekiszorítom a falnak.
– Azt a lány keresem, akivel jöttél! – közlöm vele, és a torkának feszítem kosaras markolatú tőrömet.
Nagyon vigyázok, hogy meg ne vágjam, rendem regulái szerint a kegyelemdöfésre használatos tőrt nem érheti vér, csak győzedelmes párbaj után, ha a legyőzött ellenfél a halált választja. De a fickó erről semmit se tud, fehérre sápad.
– Lailát? – kérdi.
– Őt – hagyom rá.
Bosszantó szokása a leányzónak, hogy nem tud kétszer ugyanúgy bemutatkozni.
– Elvitte Hisper.
– Hova?
– Gondolom a Rőt Sárkányba.
Elengedem, rongyként csuklik össze. Visszamegyek a nagyterembe, és nem törődve a sikoltozva menekülő lányokkal, elindulok a kijárat felé.
– A betört ajtókért! – vetek oda pár érmét a fal mellett sápadozó madámnak, és kilépek a ház fülledtsége után kellemesen hűs utcára.
Szóval a Rőt Sárkány, és Hisper. Az a gazember egyszer még megjárja velem, bár már a múltkor is hasonlatosan fogadkoztam, és akkor is kimagyarázta magát a simabeszédű fickó, akiről csak annyit tudok, hogy az általa vezetett rablóbanda a vaei alvilág legstabilabb alapköve. Vajon felépült-e már az utolsó találkozásunk óta, merengek el, de persze nyilván, egy egyszerű lábtörés kiheverése nem tart fél esztendeig.
Aztán megállok a Rőt Sárkány mocskos kapuja előtt. Bentről füst és röhögés szűrődik ki. No, majd elrontom én a kedvüket, lépek be, és tényleg, a nevetést mintha elvágták volna. Lassú lépésekkel elsétálok a pultig, közben pár gyors pillantással felmérem a jelenlévőket. Néhány csavargó lebzsel csak itt, senki ismerős, senki idegen. A megszokott, az évek alatt arctalan masszává olvadt törzsközönség, piti tolvajok, részeges, duhaj népség. De a fogadós ismer, amint meglát, már rakja is a pult alá az éppen keze ügyébe akadó demizsonokat.
– Hispert keresem – állok meg előtte.
Hiába a masszív pult közöttünk, nem érzi biztonságban magát, hátra lép.
– Nincs itt!
– Akkor hol van?
– Nem tudom.
Előveszem pallosomat, és megtámasztom a lábam előtt. Félelmetes, hogy mekkora nyomatékot tud adni az ember szavának egy alig másfél méteres, kétélű penge.
– Délután elment, dolga volt.
– Kivel ment el?
– Egyedül.
Ez az első határozott válasz. Az első, amit nem hiszek.
– Nézd, paraszt, engem nem érdekel, hogy a ti mocskos bandátok lefizette a fél városőrséget, és most szabadon lophattok, rabolhattok, én freita lovag vagyok, és ha hazudozni mersz itt nekem össze-vissza, akkor szétverem ezt a lepratanyát, Győzhetetlen Frej-jah nevére mondom! Szóval, kivel ment el? – mennydörgöm.
– Hát néhány ivócimborájával – rezzen össze a fogadós – Nem hittem volna, hogy a nagyméltóságú lovag úr ezt figyelemre méltatná.
Pedig figyelemre méltatom. Ez tudniillik azt jelenti, hogy Hisper olyan tucatnyi rablógyilkos társaságában vágott neki a ma esti kalandjának, aminek az lett a vége, hogy elragadta Thanit. Azaz másnak is fontos a lány.
– Ki beszélt Hisperrel ma délután?
– Hát itt sokan megfordulnak, váltanak egy pár barátságos szót… – hadovál össze-vissza a kötényes.
Jó lenne egy kicsit szétcsapni az üvegek között, akkor nyilván lényegre törőbbé válna monológja, de lehet, hogy csak azt érném el vele, hogy a hátam mögötti csőcselék felbátorodna, és nekem esnének. Határozottan megfordulok, és fél kézzel előrelendítem pallosomat. A legközelebbi asztal pozdorjává zúzódik a csapás alatt. A mellette ülő figura hökkenten kapna boros kupája után, de nem éri el, szabad kezemmel a torka után nyúlok.
– Nos, ki kérte ma estére Hispert segítségét? – rántom a magasba.
A fickó ijedten kapkodja a pillantását, nem hitte volna egy pillanattal ezelőtt, hogy ily hamar az események középpontjába kerülhet.
– Si-Kurrah – nyögi, aztán ráébred, mit tett.
Frej-jah nevére le merném fogadni, hogy a hajnal már nagyon messze fogja érni. Egy senki csavargó ne vonja magára földesura dühét. Ha pedig valaki elárulja Si-Kurraht, arra biztosabban sújt le apám haragja, mint vadászsólyom a sebzett galambra.
Visszalököm a földre, és szétnézek. Az emberek még ülnek, de már a kancsókra kulcsolódott kezük, már összeszűkült szemmel latolgatják az esélyeket. Hamarosan rájönnek, hogy legyűrhetnek egy magányos lovagot. Innen csak egy lépés, hogy belegondoljanak, mit fizetne apám a gyilkosomnak. Szerintem az illető példás büntetést kapna, az öreg mindig is szerette az olcsóbb megoldásokat választani, de ez most nem érdekes.
– Ha Hisper visszajönne, adjátok át neki szívélyes üdvözletemet! – vetem oda nekik, aztán gyors léptekkel távozom.
Az utcán, sok sarokkal arrébb gondolok csak bele a helyzetbe. Si-Kurrah, azaz apám elraboltatta Thanit. És erre már akkor kiadta az utasítást, amikor még meg sem érkeztünk a városba, tehát tudott a leányzóról. Azt is sejti vajon, hogy az esetleg Frej-jah választottja? Nem hiszem, ezt csak a solbéli főpapunk tudja rajtam kívül, és benne megbízom. Azaz apám hírét vette, hogy egy lánnyal utazom, és elvitette, remélve, hogy ezzel megzsarolhat. De mivel nem tudja, hogy ki is a foglya, nem fog kesztyűs kézzel bánni vele. Vajon rákényszeríthetném-e, hogy engedje el? Nem, apámat nem lehet kényszeríteni, ahhoz legalább Paadre nagymester tekintélye kéne, és még az ő közbenjárása is nyilván csak ennyit érne el, hogy az öreg letagad mindent, majd egy sötét éjszakán elásatja Thani felismerhetetlenségig összevert tetemét.
Nem, a leányzón csak úgy lehet segíteni, ha megszöktetem, ehhez pedig először is tudnom kéne, hogy hol van. Hol lenne, Wareenben. De én is odakészülök, nem?
Megengedek magamnak egy fanyar félmosolyt. Épp csak végtelenül óvatosnak kell lennem. Apám kemény ellenfél. Bár eddig kerültem vele a nyílt összecsapást, de ezek szerint ezt immáron túlhaladta az idő. Ahogy Kétarcú Rashadel követői mondják, hiába rejtőzködsz, minden harcodat meg kell vívnod előbb-utóbb. Hát rajta!
Visszamegyek a fogadóba, és bár szívem szerint vágtában indulnék Wareenbe, most mégis kényszerítem magam, hogy aludjak. Egészen másnap nyolcig, mikor is lassan összekészülődöm, és lemegyek reggelizni. Lent ideges társaság vár, Si-Kurrah és emberei beszélgetnek egy asztal mellett. Jöttömre elhallgatnak.
– Jó reggelt, urak! – intek oda nekik, aztán leülök egy üres asztal mellé, és komótosan rendelek. Mintha eleddig észre sem vettem volna útitársnőm eltűnését. Hisz ha kimutatnám, hogy Thani nagyon fontos nekem, azzal alá is írnám a halálos ítéletét!
Si-Kurrah nem bírja sokáig, átjön az asztalomhoz.
– Sietned kéne fiam, hosszú az út Wareenbe, nem érünk oda estig, ha még sokat késlekedsz!
– Sajnos útitársnőm még nem ért vissza, és nincs szándékomban nélküle elindulni – jegyzem meg közömbösen.
Az sem lenne jó, ha Thanit azért ölnék meg, mert szemrebbenés nélkül fogadtam eltűnését.
– Eh, utánunk jöhet bármikor! – legyint Si-Kurrah, és talán egy kicsit megkönnyebbültebb a tekintete, mint az imént.
Rövid vonakodás után hagyom magamat meggyőzni, és magamhoz intem a fogadóst. A lelkére kötöm, hogy amint Thani visszajön, azonnal küldje utánam Wareenbe, pénzt is hagyok hátra a leányzónak, egy egész aranyat. Aztán befejezem a reggelit, felnyergeltetem Armagedont, és elindulunk. A játék teljessége végett még a városházán is hagyok üzenetet, meg pénzt Thaninak, aztán a türelmetlen Si-Kurrah társaságában a kapu felé veszem az irányt. 
Lehet, hogy nem fogok visszatérni, de ha mégis, akkor bizonyos vagyok benne, hogy győztesen, és nem futva. Nem vagyok képes elviselni a vereséget.
Épp úgy, ahogy az apám sem.
### Thani
<p class="text-center font-italic">avagy faltól falig</p>
Tehát Q megment a mocskos útonállók mancsai közül, és ráadásul felkerülhetek az ő féltett Armagedonjának a nyergébe is. Hátradőlök, és szorosan hozzá simulok, ahogy elvágtázunk a tetthelyről. Az összhatáson némileg ront, hogy fejem a ló lépteinek az ütemére, monoton egyhangúsággal kopog Q mellvértjén, de zokszó nélkül tűröm. A sok mesében ilyesmiről ugyan nem volt szó, de nyilván a megmentett királykisasszonyok is tűrték.
Aztán megunom az egészet, és elalszom. Az egész napot félálomban töltöm, fáradt vagyok a strapás éjszaka után, meg egyébként sem jön semmi érdekes szembe. Közben kiderül, hogy Szöszmösz lelépett, de nem bánom olyan nagyon, szabadon biztosan jobb lesz neki!
Este megérkezünk egy városba, és ez már izgibb. De hamar be kell látnom, hogy csak egy városkezdemény, sőt, annyi sem, Solhoz képest. No, de ha ez van, ennek kell örülni! A fogadóban gyorsan lerázom Qt, és kimegyek a hátsó udvarra. Az ajtóban nekiütközöm egy befele tartó, kereskedő kinézetű fazonnak.
– Bocsánat! – motyogja, de nem néz meg magának.
Jó ez így! Aztán felmérem az udvart. A kapu zárva, hát felkapaszkodom egy, a kerítés melletti vizes hordóra, és átesek az utcára. Feltápászkodom, és leverem magamról a port. No, hova tova? Az esti nyüzsi még épp csak elkezdődött, lazán lézeng a nép az utcában. Távolabb, egy kocsma ajtaja felett kommersz rézpatkány hirdeti a mulatságot, hát bemegyek, most úgyis van pénzem, hála a szórakozott kereskedőnek.
A csehó kedves kis hely, sok megfejhető palimadárral. A külső teremben asztalok állnak, a belső szoba közepén téglából rakott patkánylabirintus foglalja a helyet, körötte tolonganak a magukat nagymenőnek tartó vidéki bunkók. Egy ideig csak figyelem a játékot, vagy hat futamot kibírok, aztán elkezdek tenni. Eleinte még csak menne, de azért fél óra alatt elbukom az összes pénzemet. Fenébe! Most mehetek Qhoz kölcsön kérni. Bár kétlem, hogy adna. Sőt, tulajdonképpen milyen indokkal is léptem le mellőle? Lehet, hogy már visszavár?
Hát lehet, de nincs időm ezzel vacakolni, egy helyes, fiatal fazon lép mellém.
– Vesztettél, pici? – kérdi, és vigyorog.
Szépek a fogai.
– Aha. Adsz kölcsön?
– Nem, annyim nincs, hogy ketten is bukjunk belőle! – nevet rám.
Tehát nem hülye. Kár.
– Te nem idevalósi vagy, igaz? – kérdi aztán.
– Ja, Solból jöttem. A nevem Laila. Miből látszik, hogy nem vagyok helyi?
– Nézz körbe, hány nő játszik itt? – kérdez vissza.
Körbenézek. Egy sem. Aha, tehát ezért néztek rám ilyen furcsán.
– Á, Solban tök természetes, hogy nők is játszanak!
– Tudom, jártam már ott egyszer – válaszol, és büszke rá.
A kis világlátott!
– Akkor hívj meg egy italra! – javaslom.
Megteszi, a külső teremben leülünk, és sört rendel. Fecserészek mindenféléről, és sokáig nem teszem szóvá, hogy a mancsát rajta felejtette a combomon.
– Ne ugorjunk el egy nyugisabb helyre? – kérdem, amikor már nagyon macerál.
– Jó, tudok a közelben szabad szobát.
Még felszerelkezünk egy üveg vörös borral; ő fizet, én megnézem, hogy hova teszi az erszényét, aztán átsétálunk az alig fél utcányira álló kupiba. Ismerős lehet, tudja a szoba tarifáját, odavet hét rezet a madámnak. Ahogy a nagyteremben lévő kurvákat felmérem, ha nem hozott anyagból dolgozna, hanem helyi lánnyal menne el, akkor még másik hét-nyolc reze bánná. Piti hely, nem lehet sok pénzük nehéz fiúkra, klassz ez így!
Fenn, a szobában rögtön a lényegre térne, de ehhez tulajdonképpen csak addig van kedvem, amíg meg nem szerzem az erszényét. És ez még az ingem kigombolásának a magasságában megtörténik.
– Várj, előbb bontsuk fel a bort! – javaslom kacéran nevetve, és felemelem az üveget a nyakánál fogva.
Aztán a fickó háta mögé lépek, és tarkón vágom a palackkal. Illetve tarkón vágnám, de valamit sejthet, mert megfordul, így a pofáján törik szét az üveg. Hát, ebből se lesz már emberi arc, gondolom sajnálkozva, miközben a fickó lehanyatlik az ágy mellé, magával rántva a kisasztalt, és a rajta pislákoló mécsest. Majd ijedten összerezzenek, eldobom kezemből az üvegcsonkot, és kifordulok az ajtón.
Futva indulok a lépcső felé, hirtelen egy jókora árny tűnik fel a folyosó végén. Máris üldöznének? Ez valószínűtlennek tűnik, de azért már megszokásból is elkerülném a kidobó-küllemű pasast. Hátat fordítok neki, és a másik irányba futva próbálok meg lelépni. De nincs szerencsém, már erről is jön egy fekete kendős fazon, amint észrevesz, kést is ránt. És ez egy zárt folyosó, ablak nélkül!
Megkísérlek benyitni az egyik mellettem nyíló ajtón, de zárva, aztán meg már a nyakamon is van a pasas. Elkap, és maga előtt toloncolva eltaszigál addig a szobáig, ahonnan az imént törtem ki. Szembe jövő társai is betömörülnek, vagyunk vagy hatan a szűk helyiségben.
Alkalmi fickóm épp feltápászkodik a földről, és bőszen csapkodja az éledező lángokat a ruháján.
– Hé, mit akartok? – néz rá kísérőimre idegesen. – Nem tartozom Hispernek! – magyarázkodik kapásból.
– Kuss! Nem láttál semmit, nem történt semmi, és akkor nem kapsz kést a hátadba! – bíztatja fogva tartóm.
Eddig aránylag passzívan tűrtem, hogy molesztáljanak, azt hittem, a fickóért jöttek, most meghökkenek, hogy mégse. De akkor mit akarnak? Engem? Ez majdnem kizárt, ki hallhatott egyáltalán rólam ezen a világ végi lepratanyán?
– Izé, nem tudnád óvatosabban rángatni a vállamat? Fáj! – szólok bele a társalgásba, és felsandítok az engem tartó pacákra.
– Kuss! – mordul rám.
Vajon hány elemű a szókészlete?
– Anyádat! – válaszolok, és sípcsonton rúgom.
Aztán távoznék az ablak felé, de valaki utánam ugrik, leránt a földre. Rövid pankráció következik, de mivel látható a túlerejük, gyorsan úgy teszek, mintha elájulnék. Sajnos kicsit későn. Valaki még üt rajtam egy búcsúzót, és ez tényleg elfújja az eszméletemet.
Arra térek magamhoz, hogy rám öntenek egy vödör hideg vizet. Nem nyitom ki a szememet. Vacakul vagyok, ez rányomja bélyegét kedélyemre is. Halál a világra! Ha most, ilyen hangulatban felvenném a kapcsolatot a környezetemmel, tutira az lenne belőle, hogy megint leütnek, hát mozdulatlanul fekszem tovább. Néhány könnyed pofont kapok még, aztán újabb adag vizet.
– Hagyd, majd felkel! – szól közbe egy mély hang, és ez leállítja a felélesztésemen kísérletező valakit.
Épp jókor, még egy adag víz, és nem tudtam volna visszatartani fogvacogásomat. Aztán várok egy keveset, és résnyire kinyitom a szememet. Kőpadlón fekszem, látóterem középpontjában egy asztal, és azon egy gyertya áll. Mellette feltehetőleg az előző hanghoz tartozó, macsós küllemű fickó könyököl, de olyan igazi nagy vagány. Fekete kendővel van bekötve a feje, kékesen villog borostája, sötét inget, nadrágot, fekete bőrcsizmát visel. Valami aprósággal vacakol, amit takar előttem az asztal lapja. A másikat nem látom, továbbá ablakot sem veszek észre. És most hogyan is tovább, merengek el.
De nem hagynak gondolkodni, kintről dulakodás zaja hallatszik, aztán nyílik az ajtó, és néhányan be is jönnek. A részletekről egyelőre fogalmam sincs, az bejárat sem esik a látóterembe.
– Nohát! – néz fel hökkenten az asztalnál ücsörgő fazon. – Szóval csak előkerültél, te mocsok! Ostoba vagy, ha azt hitted, hogy ellóghatsz!
– Bocsáss meg Hisper, én nem tehetek semmiről! – nyöszörgi valaki, akinek érdekesen ismerős a hangja.
– Ki vele, mi történt! – rúgja ki maga alól a széket a Hispernek szólított fazon, és rátámaszkodik az asztalra. – De az igazat mondd, ha még szeretnél élni!
Ám a másik hallgat. Tippelgetek, vajon most elverik, vagy nem? De Hisper egy álnok, kétszínű alak lehet, mert elmosolyodik.
– Hagyjatok minket magunkra egy kicsit! – int, és emberei kidobognak. – No, lépj ide, barátom! – hívja kedvesen az eddig szidott fickót.
Az előrébb is jön, egészen az asztalig. Nahát, ismerem fel a sebhelyeset, aki azon a vidéki rablótanyán a főnököt játszotta. Tehát ő sem a maga ura.
– Fiam, én kedvellek, szerintem tehetséges vagy. Jól emlékszem, hogy egyszer megmentetted az életemet, és tudom, mit követel a becsület. Mondd el szépen, hogy hogyan döglött meg annak a kéttucat embernek fele, akiket rád bíztam, és akkor megúszod! – folytatja szinte nyájasan ez a Hisper.
Aki feltehetőleg a helyi atyaúristen ebben a porfészekben. Hisz ha csak az egyik alfőnökére kéttucat ember jut!
– Nézd, Hisper, nem tehetek róla, tényleg! Sima balhénak indult. Karl megismerkedett egy kiscsajjal, akinek volt egy smaragdköves fülbevalója. Ami húsz aranyat is megérhet! – kezdi a sebhelyes, egyelőre még akadozva.
– Akkor Karl miért nem késelte meg a lányt, és vette el az árut?
– Mert az lelépett. Karl szerint véletlen volt!
– Véletlenek nincsenek, csak seggfejek, akik elcseszik a dolgokat – morogja Hisper, és megkerüli az asztalt.
A sebhelyes ettől nagyon frászt kap, és hadarva folytatja.
– De nem volt gond, megtaláltuk a tyúkot, egy magányos lovaggal utazott. Aztán este rájuk törtünk, elraboltuk a lányt, és minden pöpecül ment, amikor megjelent az a lovag, és egyszerűen lemészárolta az embereket!
– Egyetlen lovag?!
– Mindenre esküszöm, hogy így volt! Egy freitan, nagy, fekete ménen.
Hisper ezen elgondolkodni látszik, aztán hirtelen mellém lép. Épp hogy visszacsukom a szememet, amikor már meg is ragadja a hajamat, és a fény felé fordítja az arcom.
– Ő az a lány? – kérdi.
– Igen – nyögi hökkenten a másik. – Hogy kerül ide?
Na, ez engem is érdekelne, de Hisper nem válaszolja meg a kérdést.
– Tudod kibe kötöttetek bele, ti hígagyúak? Q al Aquim volt az a lovag!
– Az öreg Aquim fia? – szörnyed el a másik.
– Igen, az. Akiről azt mesélik, hogy amikor Reelanban az északi aknászok munkája nyomán egy helyütt leomlott a fal, és egy szekérnyi helyen szabaddá vált volna az út befelé, akkor egymaga tartotta fel az ostromlókat, több, mint negyed órán át, míg megérkezett a segítség! Hát egy ilyen fickóval húztatok ujjat, nyomorult húsz aranyért!
Ó, Q, tudtam én, hogy te vagy a legagyonverhetetlenebb, széles e határban, kalandoznak el egy pillanatra ábrándos gondolataim. De hol vagy most? Nagyon itt lenne már az ideje, hogy beronts ide, magányosan, ám rettenthetetlenül, és egy szál pallossal kiirts mindenkit, aki él és mozog!
– Bocsáss meg, Hisper, nem is sejtettem… – kérleli közben a sebhelyes főnökét, aki ekkor végre elengedi a fejemet, és feláll mellőlem.
És mivel kíváncsi vagyok, hát leselkedem tovább.
– Ne félj, megbocsátok! – lép oda hozzá Hisper, aztán egy randán gyors mozdulattal átvágja a torkát.
– Megbocsátok, de még egy esélyt nem kapsz! – fejezi be embere megfeddését, majd odalöki mellém a holttestet.
Ami persze pont a pofám elé esik. Ezt a pechet! Ezzel lőttek a további kukucskálásnak, immár nem látok mást, mint a sebhelyes piszkos arcát, kimeredő szemeit, és a száján lassan kibugyborékoló vért. A fenébe, még ezt az egyetlen kis szórakozásomat is elveszik! Egy ideig passzívan lapítok tovább, de semmi sem történik. Hisper nem hívja az embereit, csak felállítja a székét, és leül. Aztán dudolászik. Na jó, itt az ideje, hogy kezembe vegyem a sorsom irányítását!
– Jaj, a fejem! – nyögöm, talán kissé színpadiasabban is, mint kellene, de valahol azt hallottam, hogy ájulásból így illik ébredni.
Aztán megpróbálok feltápászkodni. Pici sikollyal veszem észre a nekem támasztott hullát, idegesen hátrébb lököm magamat, és sikkesen beverem a fejem a falba. Majd felhúzom a lábamat, sírásra görbülő ajkakkal felnézek, és megszemlélem színészi játékom eredményét Hisper arcán.
Nagyon menő lehetek, a fickó gúnyosan mosolyog. Szadista állat! Fogok én még nyakláncot hordani a te harminckét ragyogó fogadból! Mihelyst Q kiveri őket!
– Mi van, kicsi, felébredtél?
– Jaj! Én nem csináltam semmit! Mit akar tőlem? – bőgöm el magamat.
Bár szívem szerint inkább hangos szóval adnám tudtára, hogy mennyi marad belőle, ha Q megtudja, hogy meggörbült a hajam szála, de ez nem lenne célra vezető stratégia. Ez a fickó tisztában van vele, hogy én Q pártfogását élvezem, ezek szerint hiába is fenyegetőznék lovagommal. Tehát valami mást kell felmutatnom, ha innen meg akarok lépni. És meg akarok! Így hát szívszaggatóan sírok, ez mindig jól ment, és a fickók általában buknak rá. Hisper is.
– Ha tovább sipákolsz, kaphatsz két pofont! – nyugtatgat.
Értek én a szóból, elcsöndesedek, aztán nagy szemeket meresztve, hajszálvékony hangon megszólalok.
– Most mi lesz velem?
– Nyugi, kis taknyos, nem bántunk. Egy kedves úriember szeretne veled találkozni, hát leszállítalak neki. Nem kell félned, áldott jó lélek a pasas! – bíztat.
Ja, én meg Szépszemű Liana örökszűz leánya vagyok!
Azért elgondolkodom Hisper szavain. Valakinek kellek, ez megdöbbentő újdonság. Eddig mindenhonnan kidobtak. Ám, ahogy hirtelen, a semmiből szert tettem egy nagyhatalmú pártfogóra, ugyanannyi erővel nagy erejű ellenfeleket is begyűjthettem, tudtomon kívül. Vajon miért? De semmi épeszű nem jut az eszembe.
És én már évekkel ezelőtt is azt hittem, hogy értem a világot!
Ám a világ mostanában nem óhajt úgy viselkedni, ahogy megszoktam tőle. Na, mindegy, a lényeg, hogy talpon maradjak! Hát adom az ártatlan kis hülyét, szipogva, a sarokba húzódva szemlélem az eseményeket. Hisper nagy sokára hívatja az embereit.
– Pakoljátok el a kislányt, hamarosan nyitják a kapukat, indulunk. És ezt is takarítsa el valaki! – int hanyagul a hulla felé.
Nagyvonalú főnök. Imádhatnak neki dolgozni! Magam részéről tűröm, hogy négy nagydarab verőlegény kirángasson az udvarba.
– Szállj be! – parancsolja az egyik marcona, és egy ponyvás szekérhez taszigál.
Mit tehetnék, beszállok, leülök. Két oldalamra jut egy-egy tömeggyilkos haramia, jól elvagyunk. Nekidőlök a ponyvának, és repes a szívem, vacak, régi anyagú, hasadna is, csak lenne mivel hasítani! Nem mintha vágóeszközben hiány lenne, szinte rögtön a torkomnak szorítanak egy kést.
– Ha megmukkansz az úton, kinyírlak! – egészíti még ki a mozdulatot jobb oldali őröm.
Hát nem mukkanok, csak megvetem őket pancserségük miatt. Akármilyen nyamvadéknak is látszom, azért egy profi bizonyosan megkötözne, betömné a számat. Lehet, hogy attól félnek, hogy valaki esetleg benéz? Igen, lehet, mondjuk a kapuőrség. Az fix, hogyha elhagyjuk a várost, akkor a kapuban meg fognak állítani minket.
Közben valaki leereszti a kocsi hátsó ponyváját, aztán elindulunk. Sajnos, így nem látom, merre megyünk, de azért nem vagyok teljesen elzárva a külvilágtól. Érzem, hogy kockaköveken rázkódik a kocsi, meg hallom a felébredő város megszokott neszeit is. Végül a kocsis megállítja a szekeret, gyalogosok sertepertélnek köröttünk, fegyvercsörgést hallok. No, akkor én most távozom.
– Te! – suttogom halkan és óvatosan a kést tartó fickónak. – Én tüsszenteni fogok!
– Elmégy a jó búsba!
– De muszáj! – nyavalygok orrhangon, lassan könnyesedő a szemekkel.
A fickó látja, hogy komolyan gondolom, egy kicsit odébb húzza a kést, hogy nehogy véletlenül elvágja a torkomat. Nagyon tudom ám értékelni a figyelmességét! Odakint egy érces hang „Mehet!”-et vezényel, én vele egy időben prüszkölök egy hatalmasat. Jól előre is vágódom közben, őröm alig bírja elrántani előlem a kést. És ha már előre estem, maradok is a padlón, aztán kigurulok a kocsiból.
Nem vesztegetem az időmet bámészkodásra, találomra elkezdek futni valamerre. Mögöttem felbolydul a nép, a szemem sarkából látom, hogy néhány lovas is van velünk, meg őrök, tucatszám, és ez most mind utánam zúdul. Jöjjenek csak!
Bevágódom a legközelebbi sikátorba, onnan tovább, a következő sarkon fordulok, aztán megint. Persze nyomulnak utánam, és nekik van helyismeretük is, de szart sem érnek vele, én egész életemben mást sem csináltam, mint szűk utcákban menekültem, klasszisokkal jobb vagyok náluk! Hamar elérem az egyik, piacként szolgáló utcát, aztán meglapulok két hordó mögött.
Mellettem egy zöldséges pakol le a szamaráról, a másik oldalon egy cserzővarga műhelye áll. Szóval, jó hely, nyugton is maradok, hosszan, nagyon hosszan. Néhányszor látok egy-egy ismerős arcot elhaladni, buzgón tekergetik a fejüket, de nem vehetnek észre, hála a fejem fölé száradni kiakasztott bőröknek. Ahogy halad az idő, egyre kevesebb esélyük van meglelni engem, egyre nagyobb tömeg nyüzsög az utcán, vásárolnak, alkusznak, lökdösődnek, pletykálkodnak. Egészen város-szerű az összhatás, mintha otthon lennék.
Déltájban unom meg a dekkolást, és előmászom. Már jó ideje nem láttam senkit, aki keresne, feltehetőleg feladták, gondolom elégedetten, aztán feltűnésmentesen, a falak mellett osonva megkeresem a kocsmát, ahol megszálltunk. Q biztosan mérges lesz, merengek, miközben beóvakodom a söntésbe. De meg kell értenie, hogy most igazán nem tehetek a késésről! Hispert meg agyonveretem vele.
– Q lovagot keresem – könyökölök hanyagul a pultra.
– Reggel elutazott – válaszol szemrebbenés nélkül a fogadós.
Megfordul velem a világ.
– Az tök kizárt!
– De bizony. Si-Kurrah nemes úrral ment el.
– Üzenetet sem hagyott? – kérdem, már-már kétségbe esetten.
– De. Te vagy Thani?
– Ki lennék, te barom! – tér vissza azonnal határozottságom. – Láthattad, tegnap vele jöttem. Na, bökd ki, mit üzen!
– Azt, hogy Wareenbe ment, és oda vár téged is. És hagyott itt pénzt neked, egész tizenöt ezüstöt! – vágja ki büszkén, mintha ő adta volna, aztán komótosan elkezdi kiszámolni az összeget.
Miközben nézem, ahogy piszkos ujjakkal, lassú megfontoltsággal veszi elő az érméket, megpróbálom elképzelni Qt, ahogy éppen kiguberálja a pénzt. Nem megy. Nem, Q belenyúl az erszényébe, és számolatlanul kivesz egy marék ezüstöt. Ami miért lenne kerek tizenöt darab? Vagy inkább a másik erszényét veszi elő, amit a páncélja alatt tart, és ad egy aranyat. Igen, ez hihetőbb!
– Na, passzold csak ide azt a maradék tíz ezüstöt is, ami az arany híja! – mordulok a fogadósra, de közben besöpröm a már kiszámolt tizenöt pénzt, biztos, ami biztos.
De nem tévedtem, a pasas elhűl, aztán kiegészíti egy aranyra az összeget.
– No, így mindjárt más! És máskor meg ne próbálj átverni! – fenyegetem meg az mutatóujjammal.
– Igenis, kisasszony, elnézést, biztos elszámoltam… – hebegi zavarodottan.
Biztosan! De már nem pazarlom rá az időm, sürgős dolgom van. Be kell érnem Qt, és fel kell világosítanom, hogy mi az, amit megtehet velem, és mi az, amit nem. Például, hogy itt hagyjon egy idegen városban, tök egyedül, ráadásul amikor éppen pár tucat gazember vadászik rám; nos, ez mesze túl van minden határon!
A legközelebbi, pontosabban az általam ismert egyetlen kapu felé veszem az irányt. Nem akarom arra pazarolni az időt, hogy megvegyem az esetleg rám váró, hosszabb utazáshoz szükséges cuccokat. Egyébként is, lilám sincs arról, hogy mit kellene magammal cipelni a túléléshez, az meg nem hiányzik, hogy a városban feltűnjek valakinek. És még azt sem tudom, hogy hol a fenében is lehet az a Wareen, de majd kint megkérdezek valakit.
Már feltűnik a kapu, amikor szembe jön velem Szöszmösz. Kicsit leesik az állam. Nahát! Már éppen megölelném, de hirtelen feltűnik, nincs ám egyedül, zsoldos-kinézetű pasas vezeti, saját lova után. Egy pillanatra felvetődik bennem, hogy meg kéne mondani a pacáknak, Szöszmösz az enyém, de aztán gyorsan elvetem az ötletet. Úgysem hinne nekem! Talán meg tudnám tőle vásárolni, hisz Solban kevesebb, mint egy aranyért vettük, de akkor meg az keltene feltűnést, hogy egy utcagyereknek honnan van pénze lóra. Meg egyébként is, hogy azért fizessek, ami jogosan az enyém? Soha! Tehát el fogom lopni, döntök, aztán megindulok visszafelé.
Az egyik útba eső árustól veszek egy ormótlan bőrzekét, de alku közben is fél szemmel lesem a zsoldost, nem szeretném elveszíteni. Aztán elé vágok, hamarabb érek a főtérre, mint ő. Itt több kocsma is van, az egyik teraszán katonák mulatoznak, gondolom, ide tart. Gondolom. Elvegyülök a kocsma előtt lézengő kölykök között.
– Srácok! – zörgetem meg a kereskedőtől kapott rezeket a zsebemben. – Akartok pénzt keresni?
Azonnal sikerül figyelmük középpontjába kerülnöm.
– Akkor keressétek! – dobom be az érméket a kocsma melletti csendes sikátorba.
Utána vetődnek, mint patkányfalka a kiszórt szemétnek, így egyedül maradok a placcon. Felveszem a bőrzekét, és várom az emberemet, aki hamarosan fel is tűnik. A kocsma előtt, még mielőtt leszállna a lováról, megszólítom.
– Uram! Elláthatom a lovát? – kérem buzgón, pár árnyalattal elmélyített hangon.
Többször játszottam már suhanc fiút, most is remekül megy, hála a zekének, és persze remek színészi tehetségemnek. A fickó gyanakvás nélkül megszívja, hogy egy vagyok az itt lézengő tucatgyerekekből.
– Vidd be az istállóba, csutakold le, és adj neki inni! – száll le, és a kezembe veti a kantárt, majd mivel nem mozdulok, előkapar egy rezet is az erszényéből.
Rutinosan elkapom a pénzt, aztán elmosolyodom.
– Úgy lesz, uram! – hajlongok lelkesen.
A pasas nem figyel rám, felmegy a teraszra, beszédbe elegyedik cimboráival, de ez nekem már nem fontos. Szépen elvezetem a lovát, Szöszmösszel együtt. Amikor elhaladok a sikátor előtt, látom, hogy bent a kölykök már összeverekedtek, nem baj, a legerősebbnek ma jó napja lesz, gondolom, és megállás nélkül megyek tovább.
Az első sarkon otthagyom a zsoldos barna paciját, kedvesen köszöntöm Szöszmöszt, és kis türelmét kérem. Egyelőre nincs időnk megbeszélni, hogy elválásunk óta mi is történt. Velem ugyan semmi érdekes, de neki biztosan klassz kalandjai voltak. Aztán kivezetem a városból. A kapuig semmi sem jön közbe, de ott az éber városőrök azonnal kiszúrnak minket.
– Kölyök, honnan ez a ló?
– A gazdám vette. A piacon. Most e. Egy zsoldos-forma embertűl. Velem kűdi haza, a gazdasszonyomhoz – népieskedem, igyekezve annak az út menti csehónak a csaposa által használt akcentust beszélni.
– Ja – szól közbe a másik őr. – Az imént láttam Luiht bejönni, ő vezette száron. Azt mondta, valahol az erdőben találta, szerszám nélkül – magyarázza társának.
Ezt jó tudni, de nem mutatom ki, hogy érdekelnének a részletek is, egykedvűen várom, hogy tovább engedjenek. Meg is teszik, hisz nincs a mesémben semmi feltűnő. Még vagy fél órán át vezetem Szöszmöszt, míg elég messze nem kerülünk a várostól. Aztán megállítom az első szembejövő szekeret.
– Uram, merre van Wareen? – kérdem a parasztot, aki hajtja.
– Arra! – bök egy irányba, ami mindenfele van, csak arra nem, amerre megyek.
No, nem baj.
– És mi az a Wareen? Város, falu, kocsma, esetleg erdő? – kérdezősködöm tovább.
Nagyon furcsán néz.
– Vár – böki ki, kis szünet után.
– Aha. És kié? – feszegetem tovább az idegeit.
– Ran al Aquim az ura – mondja, ájtatos tisztelettel ejtve a nevet.
Ami gyanúsan ismerős!
– Nem Q al Aquimot akart mondani? – kérdezek rá.
– Ne szórakozz velem, kölyök! – mordul rám, és nagyon idegesnek látszik, rögtön az ökrök közé is csap.
– Nem szép ám csak úgy, köszönés nélkül távozni! – kiabálok még utána, de szerencsére nem fordul meg.
Aztán még órákon át tekergek a szántók között, a Wareenba vivő utat keresve, és még többeket megkérdezek, mire végül rálelek a helyes irányra. De ekkor már késő este van. Nem bánom, ami most következik, az amúgy sem publikus. Megállok, és szembe nézek Szöszmösszel.
– No, eddig megvolnánk. De tudod, én sietnék – kezdek magyarázkodni. – Mert különben esetleg Q lelép, és nem akarok lemaradni a srácról. Persze, te mehetnél lényegesen gyorsabban, elvégre, te ló vagy. De én nem. Szóval fel fogok ülni a hátadra. Nem mintha eddig nem ezt tettem volna, de most van egy kis extra problémám. Eddig fel voltál nyergelve. Most nem vagy. Én meg nem vagyok jó lovas. Neked megsúghatom, hogy te vagy az első ló, amin lovagoltam. Tehát legyél olyan kedves óvatosan menni. Jó? – kérem, aztán eme lelki előkészítés után felmászom a hátára, és megpróbálok kényelmesen elhelyezkedni.
– Mehetünk! – szólok le végül, és a sarkammal is jelzem ebbéli szándékomat, ahogy a profi lovasoktól láttam.
És Szöszmösz ért a szóból, elindulunk.
Nos, egy ló kipárnázva is elég kényelmetlen, de így natúr! Iszonyú! Néhányszor majdnem leesek, de szerencsére még idejében megkapaszkodom. Szöszmösz felhörrenve kéri, hogy kíméljem a sörényét. De egy idő után kezdem megszokni.
– Azt hiszem, hogy gyorsíthatnánk – jegyzem meg bátortalanul, és megint finoman oldalba rúgom.
Abban a pillanatban megugrik, én meg lerepülök az árokba. Megáll, és merengve nézi, ahogy összeszedem magamat.
– Jó, nem haragszom, biztosan én szúrtam el. Nem is fáj! – nyugtatgatom, aztán visszamászom.
Aztán megint vágta, megint repülés, megint árok. És újra. De nem adom fel, Q vár rám. Remélhetőleg. Éjfélre már minden csontom fáj, így arra hivatkozva, hogy késő van, bevezetem Szöszmöszt az út menti bozótba, és másnap reggelig alszunk. Aztán tovább! És végül a kitartás meghozza gyümölcsét, pedig ez egy olyan szólás, aminek igazságát még soha sem volt türelmem kipróbálni; délutánra már-már stabilan fenn tudok maradni Szöszmösz hátán. Ez mérhetetlen önbizalommal tölt el, amire hamarosan szükségem is van, amikor egy domb tetejéről feltűnik Wareen.
Bár nem írták le nekem, hogy hogyan néz ki, de biztos vagyok benne, hogy megérkeztem. És abban is, hogy ez a hely semmi jót nem tartogat nekem. A szemközti csúcson trónoló, fekete falú vár egyszerűen taszít.
– Hülye vagy, Q kedvesem, ha te pont itt akarsz randizni velem! – morgok az orrom alá, aztán csak nekivágok.
Esteledik, mire elérem a kaput, amit mogorva őrök vigyáznak.
– Állj, kölyök! Ki vagy, és mit keresel itt? – lép elém egyikük.
– Q al Aquim csatlósa vagyok, ő rendelt ide! – magyarázom, és csupasz sarkammal megbököm Szöszmösz oldalát.
De a katona elkapja a kantárt.
– Azt mindenki mondhatja! – akadékoskodik.
– Ja. De most én mondom – nézek rá nagy szemekkel.
– Te pimaszkodsz! – kiált, és kardja után kap.
Mit mondhatnék erre? Eltalálta, tényleg pimaszkodom, de ha ezt a pofájába vágnám, akkor felnégyelne. És milyen kár lenne értem!
– Nem pimaszkodom – kezdem sejtelmesen mély hangon, előrehajolva a nyeregben, közvetlen közelről a fickó szemébe bámulva. – Nem pimaszkodom, csak megfáradtam a hosszú úton. Én ott voltam Reelanban, amikor beomlott a fal, és Q al Aquim, aki az én uram, egymaga fél órán át verte vissza az ostromlókat. Én ott voltam, amikor a Sidraki dombokon, Vaetől egynapi járóföldre egymaga kiirtott egy harmincfős rablóbandát, ami volt botor megtámadni minket. Én ott voltam. Én megszoktam, hogy az uram mellett vagyok. Mindig. Bármi áron. Az utamba állsz? – fejezem be a hangsúlytalan, monoton hangon előadott monológomat.
Hökkenten néz rám, aztán hátralép.
– Te nem vagy épeszű, kölyök!
– És? – kérdem.
Csendesen, pislogás nélkül, kimeredő szemekkel, ezen kívül nyitva felejtem a számat is. Eszköztáram további felvonultatott darabjai szintén mutatósak, úgymint tépett ruha, kócos haj, kék-zöld foltok.
– Na, menj! – áll félre az utamból, arcán szánalommal vegyes félelem tükröződik.
Felegyenesedem a nyeregben, és elégedetten beléptetek. Hiába, a hülyét adni a legkönnyebb, legalább is nekem az, és babonás népeknél tök hatásos tud lenni! Bent érdeklődve bámészkodom, de senki sem siet elém. Hamar kiszúrom az istállót, és arrafelé irányítom Szöszmöszt. Leszállok, aztán végigvezetem az épületen, Armagedont keresem, de nincs bent. Már épp kezdenék Q miatt idegeskedni, amikor kiderül, hogy magam miatt is nyugodtan idegeskedhetek; valaki utánam szól. 
– Ki vagy, kölyök?
Megfordulok, egy idős pasas áll előttem, kopott ruhában, karddal az oldalán.
– Kiz vagyok, Q al Aquim csatlósa. Őt keresem, hol van?
Az ipse szúrós szemmel végigmér.
– A csatlósa?
– Ja. Mi ezen a furcsa? És hol van Q? Már elutazott?
– Nem, vadászni ment reggel – válaszolja vontatottan, és közben engem méreget.
– Az jó. Mikor jön vissza? – kérdem megkönnyebbültebben.
– Lehet, hogy soha.
Hopp, meresztek nagy szemeket, de patetikus ez a fazon!
– Mire fel ez a borúlátás, öregem? – kérdem barátilag.
– Mert az apja és Si-Kurrah kísérik – magyarázza résnyire szűkülő szemekkel.
Én igyekszem értelmes képet vágni, de attól tartok, nem megy.
– Aha. Nézd, én csak egy tapló kis városi utcagyerek vagyok, megmagyaráznád?
– Te nem tudsz semmit? – kérdi hökkenten.
– Csomó mindent tudok. De speciel azt, hogy Q miért halna bele egy vadászatba, nos, azt nem.
– Hagyd el, tényleg ostobaság! – legyint, és megpróbálja palástolni zavarát.
No, majd pont én fogok valamit hagyni!
– Várj! Kitalálom! Q rosszban van az apjával, ugye? – vigyorgok rá.
– Hát így is lehet mondani – morogja kedvetlenül.
– Miért?
– Hosszú! – von vállat, de látszik rajta, hogy csak nem akarja elmondani. – Azt tudom neked javasolni, hogy légy óvatos, és lapulj meg. Én nem kívánom urad halálát, de ezzel azt hiszem, hogy egyedül vagyok Wareenben. Legfőképpen Eshu al Aquimot kerüld.
– Báty, nagybácsi, nagyapa? – találgatok.
– Öcs. Féltékeny öcs.
Elmosolyodom, a fazon végül is tök kedves, és immáron remekül értjük egymást.
– Vigyázni fogok – bólintok komolyan.
No, de az ember tervez, az istenek meg packáznak vele.
– Te vagy az a kölyök, aki Q szolgálatában érkeztél? – szólal meg egy harsány hang, az istálló ajtaja felől.
– Én. Mi kell? – lépek előre.
– Eshu al Aquim hívat! – mondja a hang gazdája.
– Jó, megyek! – kiáltok vissza, aztán odafordulok az öreghez:
– Szóval, hol is tartottunk? Ja, igen, vigyázni fogok. Te addig ellátnád a lovamat? – nyújtom át neki Szöszmösz kantárját.
– El – bólint. – Frej-jah legyen veled! – búcsúzik még.
Meg minden istenek, teszem hozzá magamban, aztán egyenes derékkal, határozott léptekkel nekivágok. A szolga végigvezet az udvaron, a lassan már lenyugvó nap vöröses fényében megszemlélhetem, hogy tényleg hideglelős egy hely. Egy szűk, vasalt kapun megyünk be a palotába, majd baromi sok lépcső megmászása után belépünk egy felcsicsázott terembe. Egy fazon van csak jelen, pillanatnyilag az egyik nyugatnak nyíló, boltíves ablakon könyököl kifelé.
– Elmehetsz, szolga – szól hátra, de nem fordul meg.
A szolga teszi, amit ura mond, én maradok, bámészkodom. Jobb kézre, az ablaksorral szemközti falon fegyverek, meg zászlók díszelegnek, középen terjedelmes asztal foglalja a helyet, és csak két menekülési utat látok, az egyik a szemközti falon nyíló ajtó, a másik meg az, ahol bejöttem. És esetleg számításba jöhet még a kandalló kéménye, bár ezt kétszer meggondolnám.
– Szóval te a bátyám csatlósa vagy – szólít meg az ürge, és végre megfordul.
No, ha az utcán jönne szembe, bizony nem találnám ki, hogy Q testvére. Jóval alacsonyabb, nyeszlettebb, a szeme is sötétebb. Az arca meg egy békára emlékeztet, legalábbis engem, ellentétben Q arcával, amin alig fér el a sok nemes vonás. Bár ez is csak magánvélemény.
– Ja, Q csatlósa vagyok – válaszolom rezzenéstelenül.
– És nem félsz? – tesz fel egy hülye kérdést.
– Kéne? – kérdezek vissza önkéntelenül.
Erre összeráncolódik a homloka, és elszakad az ablaktól. Lassú lépésekkel jön közelebb, körüljár, és amikor végez, a szemembe néz.
– Mutassam a fogaimat is? – kérdem szolgálatkészen.
Azt hiszem nem ilyen reakcióra számított, résnyire szűkül a szeme.
– Te nő vagy! – vágja ki végül diadalmasan.
Ezt neki ennyi időbe telt eldönteni?
– Ja. Érdekel közelebbről is? – kérdem, hisz a fickóban az egyetlen szimpatikus elem az a vaskos erszény, amit az övén hord.
Ám láthatóan megint nem azt válaszoltam, amit várt, idegesen a hajába túr, aztán rondán elvigyorodik.
– És mióta vagy Qval?
– Solban szedett fel – vonok vállat. – No, kell valami, vagy leléphetek? Egész nap nem ettem, meg fáradt is vagyok – unok rá a szitura.
Közben kényeskedve felvonom a vállamat, és hagyom, hogy vacak zekém egy kicsit lecsússzon róla. Énem normálisabb fele ugyan felveti, hogy esztelenség, amit csinálok, továbbá figyelmeztet, hogy nem olyan régen valami olyasmit is ígértem, hogy vigyázok magamra, de aztán elhessegetem lüke gondolataimat. Ha Q él, úgyis kihúz a pácból, ha meghalt, úgyis mindegy. Hát igyekszem továbbra is dögösen nézni a pacákra.
– Ne siess úgy, kicsikém! – dörzsöli meg az orrát, majd mellém lép, és átkarol.
Egy ideig nem tudok odafigyelni, hogy mit csinál, aztán amikor végre elteszem az erszényét, felmérem, hol is tartunk. Nos, éppen most fektet fel az asztalra. Hátradőlök, és szétnézek a fejre állt világban, fegyvert keresve. Szerencsém van, az asztal másik oldalán boroskancsó magányoskodik. Miközben Eshu az övemmel vacakol, kinyújtózkodom, és elérem a kancsót. Fülön fogom a kis cserépvackot, aztán felülök, és fejbe csapom a helyzetbe belefeledkezett udvarlómat. Sajnos a cucc valami porcelánféléből, vagy más előkelő anyagból lehet, nagyot szól, de kicsit üt, a pasas megtántorodik, ám nem ájul el. Magam részéről felrántom a lábaimat, és átfordulok a vállamon, aztán talpra pattanok az asztal tetején.
– Mocskos ringyó! – szitkozódik a momentán kiöntött patkányra hasonlatos Eshu, és kardot ránt.
– Q kibelez, ha elmesélem, mit tettél! – vágok vissza, de én sem hiszem, amit mondok.
Ő meg pláne nem. Üt néhányat, én táncolok az asztalon, nagyon lassú hozzám képest. Már épp lelépnék, amikor stratégiát vált, és megpróbálja feldönteni az asztalt. Gyenge legény, a cucc a talpam alatt viszont masszív, megbízható bútordarab. Mire sikerül felborítania, addigra én leugrom, és már majdnem az ajtónál vagyok. De korai annak örülnöm, hogy megúsztam, hirtelen belép egy pasas.
Először azt hiszem Q, olyannyira hasonlít rá. De nem, szeretett lovagom szeme kéken csillog, ezé a pasasé meg fekete, mint az éjszaka! És egyébként is, erősen őszül, lehet vagy ötven éves matuzsálem. Hát behúzom a vészféket, de későn, megcsúszom, és nekicsattanok a pasas páncéljának. Nem hezitál, elkapja a nyakamat, és megemel.
– Mit tettél itt, te csavargó?! – kérdi, ellentmondást nem tűrő, komor-mély hangon.
Azt hiszem, valami nagyon meggyőző mesét kéne beadnom, ám éppen nem jut eszembe semmi, hát hallgatok. Aztán már ha akarnék, sem szólalhatnék meg, mert a fickó elkezd megfojtatni.

