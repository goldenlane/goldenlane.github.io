---
title: Beleolvasó
permalink: /konyvek/napnak-fenye/napnak-fenye/beleolvaso
---
## J.Goldenlane: Napnak fénye

## Prológus

### I.

Egyszer volt, hol nem volt, volt egyszer egy utolsó kínai császár. Élt, halt, eltemették, elfeledték. Persze, Kína élén mindig állt egy első ember, de azt hosszan nem nevezték császárnak. Az idők változnak, ugye. Aztán az idők tovább változtak, és megint akadt valaki, aki kínai császárnak akarta nevezni magát, és több, szerencsés véletlen együttállása folytán ezt meg is tehette.
Így következett sok-sok évvel az utolsó kínai császár után egy első kínai császár, aki előbb a mindent beborító káoszból összekovácsolt egy tartománynyi országot, majd látomásban értesült, hogy ő az utolsó kínai császár maga, újjászületve egy új testben, és a lélekvándorlásnak köszönhetően esélyt kapott a széthullott Kínai Birodalom újjáélesztésére. Biztosan így volt, hiszen így mondta. Tehát elment az utolsó kínai császár egykori lakóhelyére, amit akkor még csak egy diszkrét és viharvert márványtábla jelölt egy régi stílusú ház hátsó falán, és esküt tett, hogy visszaállítja a Kínai Birodalmat.
Ezután két gépesített hadosztállyal és összesen tizenkét darab speciális robotrepülővel szétvert mindent és mindenkit, aki ellenkezni mert, majd felvette a Huang-Ti nevet, és császárrá koronáztatta magát. Senki sem hitte, hogy ez a kis világpolitikai közjáték sokáig tarthat, de végül negyvenkét évet uralkodott, jól szervezett, földrésznyi birodalmat hagyva maga után. Addigra a világban is elült a háború zaja. Minden ország a saját kis katasztrófáival volt elfoglalva, legyen az kisebb, lokálisan eldobált atomrakéták hátramaradt mocska, vagy szimplán csak az éhség. A Birodalom stabilan állt, mikor Huang-Ti lánya császárnővé koronáztatta magát, és uralkodása első tetteként elzarándokolt az emlékhelyhez, ahova aztán elzarándokolt fia, és unokája is, sorban a negyedik az Új Császárok közül.
Eddigre a régi táblát a régi házon többször lecserélték, a ház fölé pedig hatalmas mauzóleumot építettek, a mauzóleum köré emlékparkot, az emlékpark mellett pedig kinőtt egy nagyobbacska város, lakótelepekkel, gyárakkal, és persze rengeteg szállodával, fogadni a turistákat, vagy akár a kínai császárt. A jelenlegi negyedik volt dinasztiájában, és az ő korában az emlékhelyet már úgy nevezték, hogy az „utolsó kínai császár sírja”.
Persze az még mindig csak egy régi lakóház volt, vadonatúj táblával. Alatta nem volt sír, soha nem temettek oda senkit. Az utolsó kínai császár valódi nyughelye messze keleten feküdt, túl közel a tenger partjához, hogy oda bárki elmehessen félszáz kiló ólommal bélelt ruha nélkül, tehát egyszerűen nem volt alkalmas arra, hogy nagyszabású ünnepségeket rendezzenek ott. Az aktuális kínai császár tehát kénytelen volt megelégedni ezzel a házzal, amit propaganda okokból ekkor már sírnak neveztek. De ezekbe a részletekbe maximum a történészek kötöttek bele, az embereknek megfelelt, hogy ebben a házban az utolsó kínai császár sírját lássák, és az új kínai császárok is tökéletesen elégedettek voltak ezzel a megoldással.
Legalábbis mindegyikük azzal kezdte az uralkodást, hogy eljött, és meghajolt az utolsó kínai császár sírja előtt.
Ezen, negyedik alkalommal hárman kísérték el az emléktábláig az új császárt, ahol az ünnepség koreográfiája szerint meg kellett hajolnia. Jobbján fél lépéssel lemaradva követte őt az első trónörökös. Egy hónapja ez még a jelenlegi császár címe volt. Azután az apja meghalt, őt megkoronázták, hát most tizennégy éves, okos tekintetű húga állt mögötte, és jól leplezetten unatkozta végig a ceremóniát. Aztán a másik oldalán ott állt mögötte Baoba, a választott kormány miniszterei közül az első. Politikus, az arcán semmi sem látszik, ahogy mélyre hajol, és megadja a tiszteletet a nem itt eltemetett halottnak.
A császár harmadik kísérője a ceremónián a seregek újonnan kinevezett fővezére volt. Az ifjú császár (az Új Császárok sorában a negyedik) tudta, hogy ennek az illetőnek a jelenléte nagy vihart fog kavarni, az elkövetkező napokban róla szól majd a párbeszéd mindenütt, a kockanegyedek tea-automatái mellett épp úgy, mint a luxuséttermek paravánokkal körbevett asztalainál. Amikor beléptek, már akkor meglepett kiáltás szakadt fel a stadionnyi, várakozó tömegből.
Merthogy a fővezér nem volt ember.
Droid volt, méter magas, kerekeken guruló, masszív fémtömb, amiknek a látványa akkor már elfogadott volt az utcán és a gyárakban, de egy ünnepi ceremónián semmiképpen sem. És arra sem volt addig példa, hogy egy droid ilyen magas rangot kapjon.
Ezt az új császár nagyon jól tudta. Már akkor jól tudta, amikor a koronázási ünnepség után Baoba elé járult, és a rá jellemző módon, alázatosan lehajtott fejjel feltette a kötelező kérdéseket. Elsőnek is, hogy ő maradhat-e hivatalában (igen, válaszolta az új császár), és hogy kiket óhajt maga mellé venni.
Az új császár pedig közölte az elhatározását, a jelenlévő hivatalnokok álla pedig leesett a porba.
­– Egy droidot óhajt kinevezni a seregek élére?
– Azt a droidot, aki eddig is irányította a seregeket.
– Persze, felség, valóban így volt – visszakozott ismételten fejet hajtva Baoba. – Ám volt fölé rendelve egy ember, egy képzett, tapasztalt tábornok, aki felügyelte munkáját.
– Tong Shan tábornok munkáját a legteljesebb mértékben elismerem. Őt saját óhajára az Ausztrál Föderációba küldtem a múlt héten. Maga kérte ezt a lehetőséget, hogy nyugalomba vonulva az egyik külképviseleten teljesíthessen humanitárius missziót.
– Természetesen, felség. Tong Shan tábornok valóban sokat tett a Birodalomért, érthető, ha pihenésre vágyik. Ám helyette sok kiváló katona közül választhat.
– Megtettem, az SR-108-as droidot választottam. Eddig is ő végezte a munkát, ezután is képes lesz rá. Tökéletes stratéga, és a programozásának köszönhetően képtelen az árulásra.
– És ha feltörik a programozását, vagy egyszerűen csak elromlik? – merészelt feltenni egy kérdést valaki túlzott buzgalommal a fal mellől.
Az új császár egy intéssel hallgattatta el.
– Nem vagyok köteles magyarázkodni! – emelte meg az állát, majd természetesen elkezdett magyarázkodni, mert mégis. – Mikor dédnagyapám, Huang-Ti első gyermeke lánynak született, ő habozás nélkül örökösének nevezte ki, és ennek megfelelően neveltette. Sokaknak ez nem tetszett, mondván, a Régi Császárok között egyetlen nő sem volt, csak fiú örökölhette a trónt. Dicső dédapám azt felelte a kétkedőknek, hogy így, élete alkonyán, nincs ideje fiúörökösre várni, hisz akár másnap meghalhat. Az első gyermeke örökli a trónt, mert az idők változnak. Nála bölcsebben én sem fogalmazhatom meg. Eddig még sosem esett meg, hogy gép vezesse birodalmunk seregét, de az idők változnak.
Ezzel intett, hogy tovább, és a kérdés le volt zárva. Látszólag.
– Felséged megnyerte az első csatát. De háborút nem – magyarázta SuRi sem géphez, sem katonához nem illő lágy hangján másnap reggel, míg őfelsége fogat mosott. – Érveket gyűjtenek ellenem, és felsorakoztatják azokat egy alkalmas személy mögött, akit megkísérelnek majd fővezérré kineveztetni.
– Vonuljak vissza? Adjam fel? – köpött egy kis habot őfelsége, és nekilátott kiöblíteni a száját.
– Nem. Ez már késő. Most visszavonulni a gyengeség egyértelmű jele.
– Én is így látom. És egyébként is, kellesz nekem. Méghozzá egy elég magas poszton, hogy senki ember ne tagadhassa meg a parancsaidat, csak mert te az vagy, ami. Arról nem is beszélve, hogy ez egy hosszú út első lépése. El akarom fogadtatni ezekkel a fafejűekkel, hogy droidokat használni nem veszélyes.
Így látta akkor, így látta a koronázás napján, és így látta akkor is, amikor meghajolt az utolsó császár sírja előtt, és elmondta az esküformulát. Dobpergés szólalt meg, amint a végére ért, és tűzijátékot lőttek fel a Birodalom minden városában, őt ünnepelve. „Éljen soká a császár, virágozzék örökké a Birodalom!” kiabálták az emberek, majd hazamentek enni és inni, ami korokon és tájakon átívelve általános programja minden ünnepségnek.
Őfelsége, a császár (az Új Császárok sorában a negyedik) pedig visszavonult a lakosztályába, és azon gondolkodott, hogy tényleg jó lenne sokáig élni. Hetekig, vagy hónapokig. Vagy mondjuk akár még fél évig is, ábrándozott, hisz az emberi elme könnyen elkalandozik a vágyak mentén.
Persze látta, hogy ez azért nem lesz könnyű.



## Első rész
Mindenféle macskákról
„Nem hiszem, hogy megérdemled ennek a jóravaló, kiváló érdemekkel büszkélkedő macskának a nevét kölcsönvenni, de legyen, Macska Úr!”

### II.

Ticca imádta az új lakást. A város valamivel jobb negyedében állt, mint ahol eddig éltek, kicsit nagyobb nyüzsgés, kicsit több bolt és szórakozóhely, kicsit több ember az utcákon, de nem is ez számított. Az új lakás az alagsorban volt. Kellemesen hűvös télen, és még éppen elviselhetően meleg nyáron. Ráadásként, ha kinézett a plafon alatt vágott ablakon, a járdával volt egy szintben a szeme. Embereket látott, de csak térdtől lefelé, tarka edzőcipőket, kecses topánokat, laza szandálokat, rengeteg-rengeteg lábon, ahogy elsiettek az utcán, ki tudja, mi felé. Imádta nézni ezt a cipő-kavalkádot. A másik kedvenc helye fent volt a tetőn, a napelemek alatt, de így, koradélután a meleg miatt nem lehetett fent lógni, hát maradtak a cipők. Annyira viccesek voltak!
– Te dilis vagy – nyugtázta az öccse, de hát mit várhat az ember egy öccstől, aki alig tizenhárom éves, és amúgy is tök hülye az élet nagy dolgaihoz?
Ezen felül az új lakásban két hálófülkét is le lehetett választani, egyet a gyerekeknek, egyet a szülőknek, ami már majdnem olyan, mintha háromszobás palotájuk lenne, és járt hozzá egy ócska takarító droid is. Egy lánctalpas, arasznyi magas kis vacak, amit ugyan állandóan bütykölni kellett, de legalább elvégezte a munkát.
Ticca elégedett volt, elfoglalta hálófülkéjük felső ágyát, és csak bámulta a cipőket, fél délutánokon keresztül. Azon a bizonyos napon is.
– Lejöhetnél.
– Eldugulhatnál – szólt le az öccsének, és meg sem mozdult.
– Elveszett Sicc Úr – emelte a tétet odalent a kiscsávó. 
– Anyád megöl.
– Téged.
– Te engedted ki – vágott vissza Ticca.
– De neked kellett volna rá vigyázni.
– Vigyáztam, de te kiengedted.
– Nem engedtem ki – hallotta odalentről az ágy nyekkenését, mintha az öccse hevesen rázta volna a fejét. – Megtalálta a kiutat a szellőzőn át.
– Az le van reteszelve.
– Kireteszelte.
– Ez a macska egyre félelmetesebb, mióta anyáék beleültették azt a panelt a fejébe – rázta meg Ticca a fejét.
– Reklamálj náluk, fél óra múlva itthon lesznek. Nem lesz nehéz szóba hozni, az lesz az első kérdésük, hogy hol a macska.
Ticca fáradtan sóhajtott. Az öccsének sajnos igaza van. Az anyja is bomlik a macskáért, és ráadásul beletettettek egy agyi panelt, ami kétezerbe fájt, tényleg kár lenne elveszteni.
– Keresd meg te! – próbálkozott azért, hátha. Persze nem.
– Nekem még rengeteg leckém van, és fontos, hogy jól tanuljak. Én még évekig iskolába járok! – vigyorgott diadalmasan a kisklambó.
– Mázlista – nyögte Ticca, de tudta, hogy nincs igaza. Ő utolsó éves. Még pár hónap, és vége az iskolának, záróvizsgázik, a szüleinek köszönhetően egy pompás állás vár rá, és utána saját pénze lesz, saját élete, esetleg egy saját lakás, de feltétlenül egy saját srác... Álmok! A jelen problémája viszont a macska.
– Oké, összeszedem – mászott le a felső ágyról. Alatta az öccse vadul vigyorgott, és persze valami lövöldözőset játszott a lapmonitorján. – Te csak írd azt a házit, szép szorgalmasan. Mondtam már, hogy fél órája keresett a szomszédból az a pattanásos kissrác?
– Meghozta a megoldásokat? – élénkült fel az öccse.
– Aha. De mondtam neki, hogy menjen csak haza, mert ma véletlenül saját magad megcsináltad a saját házidat.
– Nem lehetsz ilyen szemét! – visszhangzott mögötte a lakás, ahogy kilépett az ajtón.
– Macskakeresés kontra házi feladat, egy-egy – összegezte az eredményt Ticca, majd lefordult jobbra. Felszaladt a lépcsőn, ki a hátsó ajtón, átbújt egy szakadt drótkerítésen, felhúzódzkodott egy alacsony vasrámpára, majd lehuppant a másik oldalán egy csupasz téglafal mellé, a házuk mögött futó sikátorba.
Fölötte négyemeletes, tökéletesen egyforma, homoksárga blokkházak fogták el a napot, alatta forró fémlap zárta le a hozzájuk tartozó, sok emelet mély gépházakat. Valahova ide vezethet a szellőző, guggolt le, és körbekémlelt a sok fémcső és rács között, míg megtalálta a kireteszelt zárat.
Sicc Úr napról napra hideglelősebb. Az orvosok mondták, hogy ezzel a panellel a fejében gyorsan fog tanulni, de Ticca már azt is soknak érezte, amikor az oktatóprogramból elleste a tangólépéseket. Táncoló macska, rettenetes! De ha már megtanult tangózni, akkor csak tudja a nevét is.
– Sicc Úr! Itt van? Kérem, jöjjön haza! Kész a vacsorája, és a tisztelt édesanyám aggódni fog, ha nem találja önt otthon!
Valahonnan oldalról nyávogás hangzott fel, és Ticca még látta a fekete bunda egy darabkáját eltűnni egy lejáróban. No igen, az esze megvan, hogy értse a nevét, de engedelmességet már nem tettek a fejébe, hogy a fenébe azzal a sok okos orvossal! Futott a macska után, le egy szervizlépcsőn, amiről fogalma sem volt, hogy hova vezet, és összekoszolta a kezét a soha nem takarított, rozsdás korláton. Ráadásul odalent sötét volt, csak egy vékony tükörkábelen jutott le egy kis fénymaszat a kint ragyogva tomboló nyárdélutánból.
– Sicc Úr!
Ticca kiáltása visszhangot vetet a folyosók és szervizjáratok kusza labirintusában. Óvatosan indult előre a félhomályban. Tőle jobbra és balra reteszes-dróthálós ajtócskák nyíltak. A fenti lakásokhoz tartozó tárolók, meg egyéb raktárként szolgáló kamrácskák. A levegő száraz volt, hideg, és büdös. Oldalt megint moccant valami, de mire odakapta a fejét, már nem látott semmit.
– Sicc Úr?
Semmi mozgás, semmi válasz. Továbbindult, majd istenesen elbotlott egy fém-akármicsodában, és orra esett. Hevert a koszos fémpadlón, könnyek szöktek a szemébe.
– Sicc Úr, kinyírlak, csak kapjalak el! – sziszegte dühösen, ami hiba volt. A macska felnyávogott, és hallotta puha tappancsait kopogni a fémen, ahogy elnyargalt.
Mindegy. Ticca feltápászkodott, felmérte ruháján esett kárt. Rövidnadrágot viselt, és pántos pólót, most már mindkettőt sötét por és olajcsíkok szántották. A térde vérzett, és ráadásul a lábszárát is megvágta valami. Elég nagynak tűnt a seb, hogy rendesen el kelljen látni, fertőtleníteni, meg talán sebszilikont fújni rá.
– Sicc Úr, nem gondoltam komolyan az iménti kitörést, Csak a fájdalom beszélt belőlem! Jöjjön haza, kérem!
Persze semmi. Ticca kicsit mérlegelte, hogy mit tegyen, végül úgy döntött, a macska fontosabb, mint a sebe. Ha már egyszer ilyen hihetetlenül hülye volt, hogy magára vállalta a feladatot, akkor sajnos meg kell csinálnia. Tovább indult, fejforgatva.
A következő elágazás után még sötétebb folyosó következett. Túl sötét. Tett még pár lépést, aztán megállt, hallgatódzott. A lába fájt, a fülében dobolt a vér, a sötét pedig túl félelmetes volt, túl… nos, túl sötét, és kész! Nem fog pánikba esni, mint egy kis pisis, ő már majdnem felnőtt, és egyébként is, a rossz szellemek csak azt bántják, aki hagyja magát.
– Sicc Úr, jöjjön haza!
– Hova haza? – kapott választ hirtelen, és majdnem meghalt ijedtében. Előtte fény támadt, ahogy kinyílt az egyik oldalkamra ajtaja. – És ki az a Sicc Úr?
– Macska. A macskánk – válaszolta automatikusan Ticca, aztán a felismerte a negyediken lakó Jóképű Srácot. Sokszor látta már, mióta beköltöztek, mert Ticca gyakran felment a tetőre, lehasalt a szélén és fentről bámulta a lépcsőfeljáró bejáratát, hogy lássa a ház lakóit, és ez a srác, hát ez feltűnt neki. Nem tudta a nevét, az pedig eszébe sem jutott, hogy megszólítsa, így ő lett számára a Jóképű Srác a negyedikről. Mert azt abszolút tárgyilagosan el kell ismerni, hogy jóképű volt. A szeme alig vágott, és a bőrén is látszott, hogy az ősei között jócskán lehetnek európai menekültek, de a haja csillogóan fekete volt, az orra pedig pisze. Mindig laza rövidnadrágban, meg ujjatlan trikóban járt, és gyakran hurcolt nagy ládákat, hogy látszódtak megfeszült izmai, és… Nos, még mindig megmaradva tárgyilagosnak, Ticcának bizonyos mértékig tetszett a srác.
Ám beszélni nem beszéltek, mert Ticca nem merte megszólítani. Most pedig itt volt előtte, teljes életnagyságban, a lehető legrosszabb pillanatban. Bele sem mert gondolni, hogy nézhet ki, véresen, olajosan, koszosan, míg a srác! A srác természetesen most is jóképű volt, ahogy ott állt előtte. Mögötte, a nyitott ajtón át fény szűrődött ki a kis kamrából. Oda valaki levezethetett egy vastagabb tükörkábelt, és szépen berendezte a helyiséget. Csavarok, szerszámok, vezetékek és érdekesen sokféle elektromos panelek sorakoztak a polcokon, precíz rendben.
– Helló. Ez a műhelyem – magyarázta a srác, látva, hova fordul Ticca tekintete. – És bocsánat, ha megijesztettelek, de egy ideje már hallom, hogy azt a Sicc Urat szólítgatod. Gondoltam, előjövök, hátha segíthetek.
– Kösz. És nem. Mármint, nem ijedtem meg, de a segítség, az igen. Az kéne. Mert macska. Mármint Sicc Úr egy macska. Egy IQ növelő panellel a fejében, na képzelheted! Anya tetette bele, kész röhej. Illetve, kedves kis háziállat, de nagy szabaduló-művész.
– Értem. Én Csang Lin vagyok – felelte srác, a rázúdított információk kusza áradatában is megőrizve a hidegvérét.
– Szia. Ticca Min. A szuterénből.
– Tudom. Két hónapja költöztetek be. Gyakran látom, hogy fellógsz a tetőre, és már régóta szeretnék megismerkedni veled.
Ez kicsit mellbe vágta Ticcát, meg is szédült. Lin elkapta a kezét.
– Hopp, le kéne ülnöd. Tudod, hogy véres a lábad? Talán jobb lenne, ha ellátnám. Van itt lent egy kis elsősegély dobozom. Minden műszerkamrában előírt felszerelés.
Ezzel már vezette is be. Az apró műhelyben csak egy párna volt, a srác oda ültette Ticcát, majd elővett egy kis fémdobozt, és a belőle előszedett fertőtlenítő szerrel elkezdte kitisztítani a lábán a sebet. Közben beszélt, talán csakhogy elterelje vendége figyelmét a fájdalomról.
– Tudod, a szüleim az algagyárban dolgoznak.
Ticca nem tudta.
– Nem jó meló, kemény munka, kevés fizetés, és hát igen. Mindenki lenéz, ha azt mondod neki, hogy az algagyárakban dolgozol.
Ticca ezt tudta.
– Ezért küzdök, hogy én ne oda kerüljek. Műszerésznek tanulok, önállóan, mert az iskolát már tavaly befejeztem. Ezt a műhelyt a saját pénzemből rendeztem be. Diákmunkát vállaltam két éven át, az iskola mellett, elég nehéz volt, képzelheted.
Ticca képzelte.
– De megvan, és most már egészen komoly javításokat is csinálok. Ez a ház gondnokának az egyik monitorvezérlője. Ingyen csinálom neki, így nem kell külön fizetnem, hogy műhelynek használom a kamrát, ami csak tároló lehetne a szerződés szerint. Értheted, hogy ez sokat jelent.
Ticca értette.
– De gondolom, untat ez a sok hülyeség, amit magyarázok, igaz?
Ticcát nem untatta. Aztán észbe kapott, hogy meg kéne szólalnia.
– Á, dehogy. Nem untat. Tök jó, hogy megismerkedtünk. Én is már régen… izé, láttalak, és hát megismerni a ház lakóit, ahova költözünk, ez igen illendő. Nyilván, ugye, bárkit. Most meg téged. És köszönöm. Nem a megismerkedést, hanem a lábam. Azaz, hogy elláttad – magyarázta egy szuszra, majd végre sikerült befognia a száját. Gyors esküt tett, hogy most már meg sem szólal, kivéve, ha eszébe jut valami értelmesebb. Aminek az esélye nulla. A srác jóképű volt, kedves, műszerésznek tanul, ráadásul ért az elsősegélyhez. És régóta meg akar vele ismerkedni!
Ez tipikusan az a szituáció volt, amiben Ticca elveszette az értelmes beszéd képességét.
– Remélem, már nem fáj. Ha gondolod, visszakísérlek a lakásotokba.
– Jó lenne, csak tudod, a macska. Meg kéne találnom, bár ebben a sötétben úgyis esélytelen… – halt el a lány hangja, és kinézett a kamra ajtaján a fekete folyosóra.
– Ha annyira fontos az a macska, utána mehetünk. Van egy dinamólámpám – mondta Lin, és az egyik alsó polcról elővett egy marokba illő kis zseblámpát. Amint elkezdte pumpálni, felzümmögött a dinamója, és lágy, sárga ledfénnyel megvilágította a folyosót.
– Ez is előírt felszerelés egy műszerkamrában? – kérdezett vissza Ticca, és ugyan poénnak szánta, de a srác teljesen komolyan bólintott rá.
– Az. Gyere. Akarsz rám támaszkodni?
– Dehogy! – utasította el Ticca sietve. Még csak az kéne, hogy gyengének látsszon!
Egyedül állt talpra, és bicegés nélkül indult el. Nem volt nehéz, a lába már alig fájt. Lin tényleg nagyon ügyesen ellátta.
A folyosóra érve a srác az ujjlenyomatával bezárta mögöttük az ajtót, majd jobbra és balra fordított a lámpát. A folyosó végén ott ült Sicc Úr, de amint a fény rácsapott, azonnal elinalt.
– Ez elég reménytelen így. Sicc Úr gyors, mint minden macska – vélte Ticca, de a srác bíztatóan rávigyorgott.
– Egy próbát megér. És amúgy is, már untam azt a monitorvezérlőt. Ez sokkal izgalmasabb.
És koszosabb, és reménytelenebb, és fölöslegesebb tette hozzá Ticca, de csak magában. Ha megszólal, tuti megint hülyét csinál magából.
Végigmentek a folyosón. A forduló után még látták a macska zöld szemének villanását, aztán lépcső jött, lefelé, naná. Erre a szintre már nem ért le a tükörkábel-rendszer, teljesen sötét volt. Csak Lin dinamólámpája adott egy kis fényt, amiben ismét észrevették Sicc Urat, aki békésen ült, és nyalogatta a mancsát. De amint elindultak felé, azonnal elszaladt.
– Most szórakozik velünk? Régen leléphetett volna! – morgott Lin, és Ticca egyetértett vele.
Ez így nem normális. Mintha a macska direkt várná be őket, direkt mindig csak annyira szaladna el, hogy még éppen lássák, de éppen ne tudják elkapni. Mintha…
– Mintha vezetne minket – mondta ki hangosan. Aztán majdnem leharapta a nyelvét, miért is beszél ilyen hülyeségeket! De Lin nem nézte hülyének.
– Azt mondtad, valami agyi beültetése van. Milyen, mire jó? – kérdezett vissza komolyan. Az apró dinamólámpa fényében egészen valószínűtlennek tűntek az arcvonásai. Az árnyékok sokkal érdekesebbé és titokzatosabbá tették, mint amilyennek kint, a ragyogó napfényen kinézett azon rengeteg alkalommal, amikor Ticca látta őt a tetőről.
– Nem tudom, pontosan mit tud a cucc. IQ növelő, vagy valami ilyesmi. Külön kihegyezve a mozgásos dolgokra. Útkeresésre és tájékozódásra. Azért ültettük bele, mert költöztünk, és anyám nem akarta, hogy elvesszen az új helyen.
– Erre egy nyomkövető nyakörv is elég lett volna.
– Persze, de anyám nem bízik abban, hogy az emberek visszahoznák. Kicsit para az öreglány, és éppen nagyobb összeget kaptunk, meg volt egy ismerős, aki kedvezményesen megcsinálta, beletett egy leselejtezett, eleve félárú panelt…
Ticca utálta magát az egész magyarázkodásért. Most hogyan mondja el valakinek, akinek az algagyárban dolgoznak a szülei, hogy kétezret öltek bele egy házi kedvencbe? Lin szüleinek a teljes havi fizetése is kevesebb ennél, ő meg itt arról fecseg, hogy kidobták az ablakon!
De Lin láthatóan megértette.
– Azt hiszem, szerethetitek ezt a macskát.
– Igen, nagyon. Tízéves szülinapomra kaptam, és imádom. Régi bútordarab – mosolygott rá vissza hálásan Ticca.
– Akkor lássuk, hogy hova akar vezetni azzal a felturbózott intelligenciájával!
– Remélhetőleg nem egy szaftos patkánytetemhez – próbált ismét viccelni Ticca, aztán az ajkába harapott. Nem, nem, nem! Komoly, felnőtt lányok nem viccelődnek szaftos patkánytetemekkel. Átsandított Linre, hogy elítélően összevonja-e a szemöldökét, de nem láthatta, mert a srác előre ment, vezette őket a macska után.
Újabb lépcső jött, megint lefelé, és Sicc Úr, mint aki felfogta, hogy az őt követő emberek immár értik a helyzetet, el sem tűnt előttük. A fénykör szélén haladt, lusta macska-ügetéssel, majd átbújt egy dróthálós ajtón, ami zárva volt. Nem retesszel, hanem rendes, ujjlenyomatos zárral.
– Akkor ez eddig tartott – sóhajtott Ticca. Pedig már kezdte érdekelni, hova mennek.
– Hát, ha fontos, akkor végül is kinyithatom ezt a zárat – vigyorgott rá Lin. – Tartsd a lámpát!
Ezzel átadta Ticcának, majd az övtáskájából vékony szerelőceruzát vett elő. Kicsit állított a fogóján, majd a zárral vacakolt, míg az kinyílt.
– Parancsoljon, kisasszony, csak ön után!
– Aha, mégis jobb, ha én követem el előbb a birtokháborítást, és én aktiválom a riasztórendszert – hagyta rá Ticca, mire Lin már elé is lépett.
– Tényleg, elfelejtettem a nagy vadászatban, hogy tilosban járunk. Tehát, maradjon mögöttem, kisasszony, én majd ügyelek az ön biztonságára.
– Jaj, nem így értettem – nyögte Ticca, és ha kézre esett volna valami kemény tárgy, biztosan fejbe vágja magát vele. Hát muszáj neki állandóan hülyét csinálnia magából?
De Lin láthatóan nem vette a szívére a megjegyzést, teljesen természetes hangon fordult vissza.
– Amúgy ez tényleg törvényszegés, amit épp csinálunk. Ezekre a lenti szintekre már tilos lejönni. Érdemes?
– Talán nem. De most már érdekel, hova vezet a macska.
– Engem is. Olyan abszurd, igaz? Az imént még egy dögunalom monitorvezérlő huzalozását cseréltem ki, most meg egy csinos lánnyal kergetek egy felpörgetett IQ-jú macskát az alsó gépházszinten. Klassz, nem?
– Klassz – lehelte halott-halkan Ticca. Csinos, a srác azt mondta, csinos, és rá, rá értette! Nyilván udvarias volt, hűtötte aztán le magát.
Átléptek az ajtón, és most már egyértelműen tilosban jártak. A macska változatlanul vezette őket, hosszú folyosókon. A falakon vastag csövek futottak mellettük, és amikor Lin megérintette az egyiket, nyirkos lett a keze.
– Vízvezetékek? Gondolod, hogy már lent vagyunk a városi vízvezeték hálózat szintjén?
– Talán – vont vállat Ticca, és önkéntelenül is lehalkította a hangját. Az így is kísérteties visszhangot vetett a fémfolyosóban. Teljesen elveszette az időérzékét, és még csak tippelni sem mert, mióta bolyonganak itt lent. És vajon hogyan fognak visszatalálni? Már éppen megkérdezte volna erről Lint, amikor az megtorpant.
Nagyobbacska terem tárul fel előttük, és akármerre fordította is a srác a lámpát, nem látta Sicc Urat.
– Attól tartok, a macska átvert minket – sóhajtott szomorúan, de ekkor Ticca megkocogtatta a vállát, és felmutatott a magasba.
– Én meg azt hiszem, ide akart vezetni – nyögte ki, és minden erejére szüksége volt, hogy ne sikítson.

### III.

A méreg a citromhabos süteményben van. A délutáni teánál legalábbis, a holnapi reggeli meg még milyen messze van! Az császárnak éppen felszolgálták az aprósüteményt a teához, amikor megérkezett SuRitól az információ; a citromhabos sütemény mérgezett.
Kár, pedig ez a kedvencem, sóhajtott magában őfelsége, aztán rögtön le is szidta magát. Nem engedheti meg magának azt a luxust, hogy kedvence legyen, hogy állandó szokásokat alakítson ki, hogy kiszámítható rendszert vigyen az életébe, mert ez mind gyengeség, ajtó egy merénylőnek.
Míg ezt végiggondolta, automatikusan szedett a tányérjára két süteményt, egy epreset, és egy citromhabosat. Még csak a mozdulata sem tört meg. És most hogyan tovább?
– Kérem, meséljen még az ajánlatában rejlő lehetőségekről! Kápráztasson el! – mosolygott a kecses kis teázóasztal másik oldalán ülő Kang úrra.
Kang úr bizonyos tekintetben nem volt senki és semmi. Más oldalról viszont a Hszi család fejének az ajánlásával el tudta érni, hogy a császárral teázhasson, és elmesélje neki az általa kitalált, és természetesen korszakalkotónak titulált újítás lényegét.
– A hajdan volt Ganzhou városának környéke lehetne az első célpontunk.
– Ott már nincs semmi – vetette közbe a császár, és unottan belevágott villájával az egyik sütibe. Az epresbe.
– Sok szempontból valóban nincs. A sugárzás szintje még mindig igen magas, és az értékeket már régen kimenekítették az ön bölcs őseinek utasítására.
A császár apró biccentéssel fogadta a bókot. Az ősei bölcsek, ő meg komplett őrült, akinek meg vannak számlálva a napjai, legalábbis a húga szerint. Közben lenyelte az első falatot az epres süteményből, és arra gondolt, mi van, ha SuRi téved, és mégsem a citromhabos a mérgezett. Nos, akkor baj van, és a húgának igaza lesz.
– Ám új technológiánk segítségével ismét művelésbe lehetne vonni azokat a földeket. Teljesen automatizált farmok, droidvezérelt szántás-vetés-aratás.
– És a termények? A betakarított termény sugározni fog, mint a lebombázott Ganzhou földje, amiből kisarjadt – szólt közbe a császár. Persze, SuRi jellemzően nem hibázik, rágta tovább az epres sütit. Nyugodtan, lassan. Már csak két falat, és vége, utána kénytelen lesz elkezdeni a citromhabosat.
– Ez a része a tervnek a legbriliánsabb! – lelkendezett közben Kang úr, már amennyire ő lelkendezni tudott. – Biomérnökeink létrehoztak néhány olyan genetikailag módosított növényt, melynek a termésébe kémiai okoknál fogva nem épülnek be a sugárzó atomok. Ez a gyakorlatban azt jelenti, hogy egy alapos mosás után elhozható és fogyasztható, mindennemű kockázat nélkül.
– Ez túl szépen hangzik. Bár a mérnökök nyilván tudják, mit csinálnak – hagyta rá a császár, és belevágott a citromhabos süteménybe is.
– Nos, igen. Egybehangzóan állítják, hogy a technológia működésre kész.
– Bár így lenne. Szükségünk van új termőterületekre, a Birodalom népessége örvendetesen gyarapszik. Ha jól látom, hozott magával egy prezentációt, illusztrálni tervét. Megnézhetném? – nyúlt előre a császár, letéve a villát a rászúrt citromhabos süteménydarabkával.
– Parancsoljon! – nyújtotta át a legújabb gyártmányú lapmonitort Kang úr, ám nyilván rosszul foghatta meg, mert amikor a császár kézbe vette, az kicsúszott az ujjai közül, és leesett az asztalra. Véletlenül éppen felborítva őfelsége teával teli poharát.
A sötét ital végigfutott a még sötétebb fán, és pár cseppje lehullott a császár ölébe, kisujjnyi foltot hagyva a méregdrága selyemből való, mandarinsárga kabátján. Hirtelen csend nehezedett a teremre. A felszolgálók dermedten megálltak, Kang úr láthatóan elsápadt, még az ajtó előtt várakozó testőr is felkapta a fejét. Aztán megülte a termet a végtelen csend.
Várnak, gondolta a császár. Tudják, hogy az apám hasonló esetben sokakat kivégeztetett volna első dühében, de rólam még nem tudják, hogyan reagálok. Ez nekem is próba.
Visszahúzta a kezét, és ráfektette a tenyerét a térdére, hagyományos tartással felvetve a fejét.
– Nos, ez a kellemes teázás már úgyis a végéhez közeledett.
Minden jelenlévő arcán látta átfutni a megkönnyebbülést.
– Bocsásson meg felség, nem tudom, mi történhetett – kezdett mentegetődzni Kang úr, és a császár még ebben a helyzetben is észrevette, hogy milyen ügyes megfogalmazás ez. Azt nem mondhatja, hogy az ő hibája, mert fél, hogy megbüntetik érte. De azt sem mondhatja, hogy nem az ő hibája, mert akkor meg a császárt hibáztatja, ami még rosszabb.
– Nem érdekel egy csésze tea sorsa, lépjünk át felette, és foglalkozzunk a komoly kérdésekkel. Az ajánlata igen tetszetős számomra, és szívem szerint megadnám a szükséges engedélyeket, hogy elkezdje a halott tartományok egyikének megművelését. Holnap megbízom tanácsadóimat, hogy vizsgálják meg a részleteket. Ha ők sem találnak benne hibát, akkor számíthat a támogatásomra. Most pedig úgy döntöttem, visszavonulok – állt fel, és teafoltos ruhában, ám töretlen méltósággal távozott.
A citromhabos sütemény érintetlenül maradt a tányérban.
– Nagy kockázatot vállalt ezzel az elejtett lapmonitorral, felség – szidta le este SuRi, amikor már a lefekvéshez készülődött.
– Adódott a lehetőség. És ugye nem leplezhettem le, hogy tudok a mérgezésről.
– Találtunk volna más megoldást. Elég lett volna, ha lassabban eszik.
– SuRi, kérlek, annál már nem lehetett lassabban rágni! Ez most bejött. Teljesen hihető, hogy csak véletlenül éltem túl. Így talán a holnapi, menetrend szerint következő terrorista szervezet is csak egyszerű mérgezéssel próbálkozik.
– Ha holnap is véletlennek álcázza a megmenekülését, az már gyanút kelt.
– Ez a holnap problémája, SuRi – sóhajtott a császár, és magára húzta a leheletkönnyű selyemtakarót. – És mi a véleményed Hszi Kang ajánlatáról? – folytatta gyorsan, hogy elterelje a szót a kérdésről.
– Tudom, hogy csak el akarja terelni a szót a kérdésről, felség, de legyen. Ha az ajánlat legalább harminchét százalékos sikerrel kecsegtet, el kell fogadni. A népesség nő, szükségünk van új termőföldekre.
– A népesség valóban nő, de még mindig csak töredéke az Utolsó Háború előttinek.
– A művelhető földek is csak töredékei az Utolsó Háború előttinek. Ha nem találunk megoldást, három egész négy tized év múlva éhínség várható.
– De ilyen áron? Komplett droidvezérelt farmok?
– Nincs problémám a droidvezérléssel – közölte a droid, és a császár lelki szemeivel látta, hogy mosolyog. Pontosabban, hogy mosolyogna, ha lenne mivel.
– Neked nincs. És a polgároknak? Én már látom a pompás kis lázadásokat, amint a tömeg tüntet, hogy a túl nagy önállóságot kapott, lélektelen gépek fellázadnak ellenük, és leigázzák őket.
– Egyelőre nincsenek olyan programpanelek, melyek alkalmassá tennék a droidokat emberek irányítására.
Sajnos, tette hozzá őfelsége, és lehunyta a szemét. Ezek távoli problémák. Az érdekesebb kérdés, hogy vajon ma éjszaka is megpróbálnak becsempészni egy pokolgépet az ágya alá, vagy nem? Nem, inkább nem. Az unalmas lenne. Ma éjszaka talán nem, gondolta, és álomba szenderült.

### IV.

Ott feküdt az egyik csövön, szétterpesztett lábai lelógtak két oldalt, és nem mozdul.
– Egy halott? – kérdezte Lin, és a hangján csak a csodálkozás ütött át, félelem vagy undor nem.
Ő nem pánikol, nekem sem szabad, bíztatta magát Ticca, és vett egy mély levegőt. Nem fog sikítani. De szólni sem mert, hát a csend hosszúra nyúlt, csak valami monoton kopogás törte meg, kopp, kopp, kopp. Mintha víz csepegne, és Ticca már látta is mozdulatlan testet tartó cső alatt gyűlő tócsát.
Hirtelen elhatározással előre lépett, és belemártotta ujjait a lenti nedvességbe, majd ahogy az apró dinamólámpa fényébe emelte a kezét, látta, hogy az vörös a vértől.
– Vérzik – suttogta maga elé, majd megismételte hangosabban is. – Ez az ember vérzik. A halottak nem szoktak vérezni, csak az élők. Még él, lehet, hogy haldoklik, de most még él, gyorsan, segítsünk neki!
Oda sem figyelve törölte bele véres ujjait a rövidnadrágjába, és már ment is. Oldalt fellépett egy alacsonyabban futó kábelre, belekapaszkodott egy rozsdás kallantyúba, hogy fellendülhessen az embert tartó cső magasságába. Lin kicsit került, talált egy létrát, amin feljutott egy szervizrámpára, és a másik oldalról közelítette meg a sebesültet.
Fiatal felnőtt volt, férfi, és egyértelműen élt. Lassan bár, de lélegzett, oldalán látszott a felszakadt inge alatt egy hosszú, vágott seb.
– Azt hiszem nincs más baja, csak ez a seb, legalábbis nem látok más sérülést – futtatta végig a testen a fényt Lin.
– Hívni kell a mentőket – biccentett Ticca, ám ebben a pillanatban megmozdult az eszméletlennek hitt férfi.
– Ne… – suttogta. – Mentő… nem… A császárnak… saját kezébe…
Ezzel elhalt a hangja, bár Ticca feszülten figyelt, mert mintha még mondani akart volna valamit.
– Akár hívjuk a mentőt, akár nem, így nem hagyhatjuk feküdni, mert elvérzik – szögezte le Lin.
– Akkor mit csináljunk vele?
– Mondtam, hogy tanultam elsősegélyt. Először is stabil oldalfekvésbe tesszük. Itt, a rámpán. Gyere, fogd a lábát, óvatosan, én majd mondom, hova tedd! – kezdett utasításokat sorolni, és Ticca boldogan követte azokat. A srác mégiscsak kemény csajnak tartja, aki nem kezd el ájuldozni ilyen helyzetben, nem is sikítozik, hanem hideg fejjel, józan ésszel teszi a dolgát. Lehet, hogy mégsem néz hülyének, tippelt, miközben óvatosan átemelték a sebesültet a rámpára, és Lin elrendezte a végtagjait, hogy valóban stabilan feküdjön az oldalán.
– Így jó?
– Átmenetileg feltétlenül – bólintott Lin, ám Ticca nem tudta nem észrevenni a bizonytalanságot a hangjában. – De most tényleg hívni kell a mentőt. Ha nem kap segítséget, tuti meghal, és én nem tudok ellátni egy ilyen súlyos sebet.
Az oldalfekvés viszont tényleg jót tehetett neki, mert a sebesült erre már teljesen érthetően, bár nagyon halkan felelt.
– Nem kell mentő. A lelkem hamarosan ismét szabad, a testem gondja semmit sem számít, ezek az utolsó szavaim.
Lin már tiltakozni kezdett volna, de Ticca leintette, és odatérdelt a sebesült férfi mellé.
– Hallgatjuk az utolsó szavaidat – mondta szertartásosan, mert tanult erről. Valamikor, valamit. Valamelyik illemtan órán nyilván szóba került, hogy milyen formulákat kell használni egy haldokló mellett, vagy talán egy történelmi filmben látta? Nem számított, láthatóan azt mondta, amit kellett, mert a férfi megkönnyebbülten sóhajtott.
– Én nem érhetek célba, de a sors rendelése, hogy valaki meghallgasson ezekben a percekben, és átvegye a feladatomat – kezdte roppant ünnepélyesen. – Üzenetet viszek, mely nem kerülhet sehova máshova, mint őfelsége Tien Naga-Hai Huang-Ti, a Negyedik Császár saját kezébe. Más meg nem kaphatja, más meg nem láthatja, más hozzá nem érhet, csak ő.
– Mármint az új császárunkról beszélsz? – kérdezett közbe Lin, kissé lemaradva, de a haldokló nem is vette észre, hogy valaki közbeszólt.
– Az üzenetnek célba kell érnie. Ígérd meg, esküdj meg; add szavad, az üzenet célba fog érni.
– Persze, de miféle üzenet? – bólintott Ticca. – Hol van?
Kicsit várt, ám nem kapott választ. A férfi még egyszer ránézett, és Ticca élete végéig fel tudta idézni azt a pillanatot. Ahogy a fekete szemek elkerekedtek, mintha rácsodálkoznának valami újra, majd kihunyt a mélyükön a csillogás, leereszkedtek a szemhéjak, hogy az idegen már soha többet ne nézzen rá senkire.
Hosszan vártak, aztán Lin megérintette a férfi nyakát.
– Azt hiszem, most már halott. Gondolod, mi öltük meg azzal, hogy ügyetlenül hozzányúltunk?
– Nem! – szögezte le határozottan Ticca. – Ott elvérzett volna – ismételte az érvet, amit Lintől hallott, nem mintha annyira biztos lett volna benne, de nem akarta, hogy a srácot egy életen át lelkiismeret furdalás gyötörje.
– Igen, azt hiszem, igazad van. Nem tudtuk megmenteni, de legalább megnyugodott, hogy átvetted tőle a feladatát, és megbékélt lélekkel halt meg.
– Átvettem? – visszhangozta értetlenül Ticca.
– Igen. Megkért, hogy ígérd meg, és te megtetted.
– Nem rémlik, hogy bármit megígértem volna.
– Szó szerint csak annyit mondtál, hogy „persze”. Ez formálisan nem ígéret, de tekintve a helyzetet, szerintem ígéretnek számít. Haldoklónak tett ígéretnek.HalHal

– Azt mondtam volna, hogy „persze”?
– Azt. És utána rögtön kérdezted, hogy hol is az az üzenet.
– Tényleg, hol lehet? – fordult vissza a halott felé Ticca, és az új probléma teljesen elfeledtette vele, hogy akkor ő most megígért valamit, vagy nem annyira.
– Talán a zsebében. A mentősök majd megtalálják.
– A mentősök?
– Muszáj őket kihívni. Nem hagyhatunk itt egy halottat.
– Persze – mondta elrévedve Ticca, de az esze már máshol járt.
– Látod, most is mondtad. „Persze”.
– Persze, hogy mondtam, hisz kérdeztél. Illetve, izé, na – kapott észbe, hogy már megint hülyeséget beszél. – Hagyjuk, hogy ígértem, vagy sem, mondtam, vagy sem, igazad van, hogy mentőt kell hívni. De nem lehet rájuk hagyni, hogy megtalálják az üzenetet. A fickó nem akarta, hogy a mentősök találják meg nála az üzenetet, különben miért tiltakozott volna, hogy idejöjjenek, és megmentsék az életét?
– Igaz. Ha vállalta ezért a halált, akkor mi igazán vállalhatjuk, hogy kikutatjuk a hulláját – bólintott rá Lin, Ticca pedig zavartan vonta össze a szemöldökét. Igen, logikus, nekik most meg kell motozniuk egy halottat. De mielőtt ettől pánikba esett volna, a srác már neki is látott, belenyúlt a hulla zsebébe.
– Gondolod, biztonságos? Nem kapunk el valami fertőzést? – kérdezett vissza a lány, de azért közben már nyúlt is a fickó másik zsebébe, csak hogy Lin lássa, ő ugyan nem fél, belevaló csaj.
– Hát, nyilván majd kezet kell mosni utána – vélekedett a srác bizonytalanul, aztán felemelte a férfi zsebében megtalált idkártyát, egy meghökkentően elegáns mágneslapot. – Ezt nézd, arany alapon vörös sárkány, én ilyet még csak nem is láttam!
– Mi tanultunk róla. Az arany-vörös valami nagyon első kategória az idkártyák között, és egyedi tervezésű kép jár hozzá. Magas rangú hivatalnokok, katonák, esetleg roppant gazdag emberek kapnak engedélyt rá.
– Akkor ez a fickó nem volt akárki. „Tong Shan” – olvasta le róla a nevet. – Gondolod, ez az a bizonyos Tong család?
– Gondolod, a Birodalom egyik leggazdagabb családjának egy tagja itt méltóztatott meghalni, a csatornák mélyén? – kérdezett vissza Ticca kétkedve.
– Igazad van, nyilván lopta. Bár, az a cirkalmas beszédmódja jó iskolára utal – mélázott el Lin, miközben a lány szórakozottan szétfeszítette a halott ökölbe zárt kezét. Ujjhegynyi, csillogóan fekete lapocska hullott ki belőle, és ha nem elég gyors, le is esik a vasrámpa rácsain keresztül a sötét mélybe. De Ticca gyors volt, és elkapta.
– Ez meg mi a fene? – emelte az orra elé. 
– Ez egy memóriapanel – felelte Lin, éppen csak rápillantva a kis vacakra.
– Ez? Nem túl pici hozzá?
– Új modell. Az ausztrálok ebben lassan elérik az Utolsó Háború előtti szintet.
– Miben? – csodálkozott Ticca.
– Kicsinyítésben. Erről tök érdekeseket olvastam a tudáshálón. A XX. században ígéretesen indult miniatürizálásnak alávágott a háborút követő felmelegedés. Az akkori, kisméretű paneleket, melyeket még mikrochipnek hívtak, huszonkét fok körüli hidegre tervezték, aminek a fenntartásához ma kinek lenne energiája? De ez már – bökött az apró lapocskára – működik normál szobahőmérsékleten is. Tuti ezen lesz az a bizonyos üzenet, amit említett.
– Ennek kell lennie, ha már halálában is így ragaszkodik hozzá.
Tovább keresgéltek, de ezen felül már nem találtak nála semmit. Ijesztően semmi nem volt a férfinál, semmi személyes, semmi használati tárgy, semmi apróság. Pedig az emberek többségének mindig van legalább valami ottfelejtett szemét a zsebében, de ennél a férfinél nem volt semmi.
– Tehát ez az – emelte maga elé a memórialapot Ticca. – Gondolod, el lehet olvasni közönséges olvasóval?
– Nyilván be tudnám kötni egy normál lapmonitorba is, nem lehet nagy ügy. De nem szabad, nekünk nem. Azt ígérted, vagy nem ígérted, ebbe most ne menjünk bele, hogy a császár saját kezébe, személyesen. Azaz ez valami nagyon fontos üzenet lehet. Mi biztosan nem olvashatjuk el.
– Igen – nézett bele a terem sötétjébe Ticca. Mintha egy zöld szempár villant volna fel a távolban. Visszatért Sicc Úr, fekete árnyék a fekete árnyékban.
– Akkor hívjuk a mentőt? – kérdezte Lin.
Ticca kicsit várt, és a srác már éppen megismételte volna a kérdést, amikor megrázta a fejét.
– Nem. Nem hívhatjuk ki a mentőket. Ha itt talál minket bárki, megkérdezik, mi történt, mit tettünk, és én nem tudok jól hazudni. Látnák rajtunk, hogy hazudunk. Akkor pedig elő kell adnunk a memórialapot meg az idkártyát is, és utána már nem tudjuk megtenni, amire megkért minket a pasas.
– Tehát elfogadod a feladatot a halott embertől?
– Igen – bólintott lassan a lány. – Lehet, hogy nem szabályos ígéret, lehet, hogy meg fogom bánni, az is lehet, hogy fel fogom adni, de így elsőre érdekes bulinak tűnik, amit kár lenne kihagyni. Neked persze nem kell – tette hozzá sietve.
Lin őszintén mosolyodott el.
– Mit nem kell? Én hívhatom a mentőket, én elmondhatom nekik, hogy mit történt, én a nyomodba küldhetem őket?
– Hát, nem így gondoltam – bizonytalanodott el Ticca. Már megint hülyeséget beszél! Ezt vagy együtt csinálják, vagy sehogy. Látnia kellett volna, már csak azért is, mert Lin pontosan értette, és egyértelműen el is fogadta a helyzetet. – Igen, azt hiszem, kérnem kell a segítségedet.
– Amit én örömmel adok – felelte habozás nélkül a srác. – Én megígértem neked, rendes ígérettel, amit lehet, hogy fel fogok adni, de biztosan sosem fogom megbánni, hogy segítek neked, hogy teljesítsd a halott ember kérését.
Ezzel előre nyújtotta a jobbját, hogy kezet fogjanak az ígéretre, mint a felnőttek szoktak ilyen különleges alkalmakkor, komoly megállapodásokra. Ticca pokolian meghatódva fogadta el a kinyújtott kezet, aztán úgy térdeltek egy kicsit, kezük összefogva egy halott ember felett. A lány még sosem fogta ilyen hosszan egy idegen fiú kezét, legalábbis ilyen komoly okkal. Ám akármeddig is tartott a pillanat, csak véget ért, Lin végül megtörte a csendet.
– Tehát ezt a bulit együtt csináljuk. De most tűnjünk el innen.
– Igen, nyilván. Valami hivatalos személyt kihívhatunk ide, de feltétlenül később, és névtelenül. Most menjünk valahova, ahol gondolkodni lehet, meg terveket főzni, meg megnézni ezeket a kacatokat – emelte maga elé Ticca a memóriapanelt és a mágneskártyát, majd gyorsan elrejtette őket az övtáskájában.
– A műszerkamrám. Elsőre jó lesz – javasolta Lin, aztán felpattantak, és óvatos csendben visszaindultak.
Mögöttük, hangtalan léptű, fekete árny szaladt.
– Köszönjük, Sicc Úr, hogy idevezetett. És kérem, ne áruljon el minket – suttogta neki hátra Ticca, és bármibe fogadott volna, hogy a macska megértően bólintott.

### V.

Őfelsége kényelmesen ült a puha párnán, és rövid gondolkodás után előretolta a megmaradt bástyáját. Mellesleg utált sakkozni. Továbbá utált gózni, dominózni, mahjongozni, kártyázni. Még azt a gyanús táblajátékot is utálta, amit kisgyerekkorában tanult, és nevét már el is felejtette, csak az rémlett, hogy valami kutyák kergetnek egy nyulat keresztbe-kasul a fekete-fehér mezőkön. De a propaganda-tanácsadói egybehangzóan állították, hogy több százalékpontot jelent a népszerűségében, hogy efféle nemes elfoglaltságokkal üti el a szabadidejét, a köznép által kedvelt 3D játékkonzolok helyett, és a császári család mindig is ügyelt a népszerűségre. Ha az istenadta nép elvárja, hogy ő sakkozzon, akkor meg kell tennie! Kicsit később talán majd az államügyekre való hivatkozással elhagyhatja.
Ám most még muszáj volt legalább mutatóba egy kicsit játszania, hát az ebéd utáni fél óra pihenését feláldozta, és áthívatta a húgát egy partira. Pedig ezek a táblajátékok tényleg annyira primitív leegyszerűsítései a valóságnak, fel nem foghatja, hogy egyesek mit szeretnek rajtuk. Jelenleg öt különböző lépést látott, amivel nagy valószínűséggel megnyeri a partit, és meghúzott egy hatodikat, remélve, a húga észreveszi a hibát, és végre veszíthet.
Sajnos, a húga sem volt ostoba.
– Ezt most direkt lépted!
– Persze. Abszolút tudatosan fogtam meg a bábut, és szellemi képességeim teljes birtokában helyeztem oda, ahova.
– Nem. Ezt azért csináltad, hogy nyerjek, de szeretném felhívni a figyelmedet, hogy idén töltöm be a tizennegyedik életévem – húzta ki magát kislányos gőggel. – Nem vagyok gyerek, hogy ne bírjak veszteni!
– Nem bírsz veszteni, kishúgom – szögezte le a császár nagyot sóhajtva, aki tizenkét évvel idősebb volt, és ebből adódóan valamivel türelmesebb. – Családi vonás.
– Akkor te, mint egy veszíteni képtelen tagokból álló család prominens tagja, vond vissza ezt a lépést, és nyerj, mint ahogy mindig, mindenben nyerni szoktál!
– Nem kell mindig, mindenben feltétlenül nyernem. Erről a sakkpartiról például most lemondhatok – legyintett őfelsége, és máris tudta, hogy nem kellett volna ezt a kifejezést használnia. A húga rögtön le is csapott az elszólásra.
– Apropó, lemondás. Mikorra tervezed?
– Ezt most ne kezdjük újra!
– Miért? Hány merénylet kell, hogy belásd, nem ér annyit az életed, hogy azt a vacak, mandarinsárga kabátot hordhatod. Meg fognak ölni érte.
– Túlértékelsz két gyenge próbálkozást, amik eleve kudarcra voltak ítélve.
– Azt a két próbálkozást, amit elmondtál nekem, nem értékelem semmire, azok tényleg kudarcra voltak ítélve. Azt a másik hat merényletet, amit viszont megkíséreltél eltitkolni előlem, azt nagyon is komolyan veszem. Hagyd abba az uralkodást, és mondj le!
– Honnan veszed a bátorságot, hogy kémkedj utánam? – húzta ki magát a császár, de nem is igyekezett úgy tenni, mint akit ez meglep.
– Természetesen megvannak a magam információforrásai, hiszen én is ebben a palotában élek. De te már nem sokáig, ha így megy tovább. Már régen le kellett volna mondanod!
– Valóban. Akkor most te ülnél itt ebben a ronda, sárga kabátban, és rád várna negyed háromkor az ausztrál nagykövet, hogy rozsdásodnának be a művégtagjai!
– Nehogy azt hidd, hogy megtenném! Ezerszer megmondtam, ha téged véletlenül lelő egy merénylő, én hamarabb utasítom el a trónt, mint ahogy a holttested elterül a padlón. Én ugyan nem fogok uralkodni, egy percet sem.
– Mintha ez választás kérdése lenne.
– Az! – kacagott fel könnyedén a lány. – Majd megmutatom neked, hogy mennyire az… illetve neked már nem, mert amikor én lemondok a trónról, akkor te halott leszel, tekintve, hogy neked láthatóan eszedben sincs élve abbahagyni.
– Jól látod, eszemben sincs lemondani, és ezt most hagyjuk abba – kérte a császár. Nem mintha a húgát ez zavarta volna.
– Pedig milyen egyszerű is! – folytatta a lány könnyedén. – Én nem fogok habozni. Ha te meghalsz, akkor visszavonulok a közélettől az egyik hegyi nyaralónkba, kiutaltatok magamnak egy méltányos évjáradékot, és boldogan élek késő öreg koromig. Még ezzel a buta trónörökösi címmel sem rángathatnak majd elő unalmas ünnepélyekre, szóval halj meg gyorsan, hogy én szabadon élhessek!
A császár erre gőgösen felemelte a fejét, és hideg, hivatalos hangra váltott.
– Tisztelt Jin-Jin hercegnő, kérem, attól tartok átlépte az udvarias, kötetlen társalgás normáit. Kérjen bocsánatot a császárától!
– Ah, bocsánat, császárom – hajtott fejet őfelsége húga szertartásos komolysággal, elfogadva a játékot. – Elragadott a hév, tisztelt Tien Naga-Hai Huang-Ti, sajnálom, ha megbántottam!
– Semmiség. A szavak őszintesége kárpótol azok durvaságáért – fogadta el a bocsánatkérést gőgös mosollyal a császár, majd abbahagyta a tréfát, és ismét visszatért a kedves, húgának őrzött hangszínéhez. – Mert a lényeg ez alkalommal nem a csomagolás, hanem a tartalom. Ha mi mindketten visszautasítjuk a trónt, akkor ki fog uralkodni?
– Kiváló Shé nagynénénk, és még kiválóbb lánya, a nagyszerű Hsziu-Cse. Nekik tetszeni fog.
De nekik nem is való, gondolta a császár, ám hangosan csak valami olyasmit mondott, hogy „na és a felelősség?”
Feleslegesen, ezt a húga valahogy sosem hallotta meg.
– Mondj le! – kérte csendesen, és a szemében ez egyszer csak őszinte szomorúságot látott a császár. – Mondj le még ma, mert lehet, hogy holnap már nem lesz rá lehetőséged!
Még akkor is ez a társalgás járt a fejében, amikor fogadta az Ausztrál Föderáció nagykövetét. Formális esemény volt. Őfelsége trónra lépésének alkalmából, pár udvariassági gesztus, amit a nagykövet maga azzal tetézett, hogy hosszú, esetlen köpennyel eltakarta kiberlábait, melyek látványa igen illetlen lett volna a kínai császári udvarban.
Most találkoztak először, de természetesen őfelsége már sokat tudott róla. Trónörökösként hosszú évekig állt az apja mellett, ő volt az öreg császár jobb keze, talán egyedüli emberként, akiben az öreg valamelyest megbízott. Ismerte jól az udvarban megforduló diplomaták pszichológiai anyagát, és nem hitte, hogy a nagykövet bármi meglepetéssel szolgálhat neki.
– Végtelen boldogság tölti el a szívem, felség, hogy fogad, és népem legőszintébb jókívánságát tolmácsolom. Éljen és uralkodjon jó szerencsével! – hajlongott az idős diplomata, a tőle elvárt módon.
– Köszönöm a jó kívánságokat, és örvendek, hogy a távoli Ausztrál Föderációban jó szívvel gondolnak rám és népemre – felelt őfelsége egy udvarias frázissal, és arra gondolt, a nagynénje nem ülhet erre a trónra. – Örömmel tölt el, hogy a világ népei gyarapodnak. Mit gondol, nagykövet úr, az országaink közötti kereskedelmi embargó minden tétele megfelel az elvárásoknak?
A kérdés minden szavának megvolt a helye és megfelelő hangsúlya, el is érte vele a kívánt hatást. Megfagyott a levegő teremben, megint, mint már annyiszor, amikor valamit másként csinált, mint ahogy az apja csinálta volna. A császár érezte, hogy körülötte mindenki megdermed. Kivéve a nagykövetet, aki túl régóta élt a Kínai Birodalom császári udvara mellett ahhoz, hogy ne legyen minden helyzetre udvarias, semmitmondó válasza.
– Felség, az embargót húsz éve írtuk alá, és azóta jól szolgál – hajolt meg könnyedén, és semmi nem látszott az arcán.
– Az embargót az apám írta alá húsz éve, és a világ változik. Talán érdemes lenne a közeljövőben átvizsgálni, hogy még mindig minden pontjában népeink közös érdekét szolgálja-e – válaszolta a császár, és az ő arcán sem látszott semmi érzelem. – Most pedig visszavonulok.
Hosszú léptekkel vágott át a termen, előle gyorsan szétrebbentek az alacsonyabb rangú ausztrál hivatalnokok. De látta, a szeme sarkában látta a nagyköveten, hogy hiába őrzi az öreg diplomata kőmerev arccal a látszatot, a szemében égnek az indulat lángjai.
Egyenes derékkal lépett ki az ajtón. Ezt végig kell vinni, ezt így kell végigvinni, és ugyan ki lenne rá hajlandó rajtam kívül? A nagynéném nem ülhet a trónra!

### VI.

Ticca bedugta az idkártyáját az ajtóba, majd odanyomta a hüvelykujját a felfénylő kijelzőre.
– Üdvözlöm itthon, Ticca Min – szólalt meg az ajtó a beleprogramozott udvariassággal, és kinyílt. Ticcának automatikusan az a másik idkártya jutott az eszébe, az aranyszínű, vörös sárkányos, a halott kártyája. Itt volt nála, az övtáskájában, ami önmagában törvényszegésnek számít. A talált idkártyát haladéktalanul le kell adni a hatóságoknak.
– Végre hazaértél, már aggódtunk! – harsant fel az anyja hangja, és Ticca feledve a halottat, az élőkre nézett. Ott ült már az egész család az asztal mellett, apja, anyja, öccse. Már félig végeztek a vacsorával.
– Bocsánat, csak a macskát kergettem – kezdett volna védekezni Ticca, de az öccse udvariatlanul a szavába vágott.
– Sicc Úr már órák óta itthon van. Tudom, hogy nem a macskát kergetted, hanem valami egészen mást! – vigyorgott a kisklambó. Ticca meg tudta volna ölni.
– Nem is igaz, hazudsz…
– Nem hazudok! Láttam, hogy a negyediken lakó sráccal együtt szöktetek ki az utcára. Szerelmes vagy, szerelmes vagy, szerelmes pár, mindig együtt jár! – tombolt, és folytatta volna, de az anyjuk rászólt.
– Kedveském, ez igen udvariatlan volt!
A kisklambó elhallgatott, a beálló csendben pedig az apjuk szólalt meg.
– Egy srác a negyedikről? Ott a Csang család lakik, ha jól rémlik. A fiatalember a Csang család tagja, igaz? A szülei az algagyárban dolgoznak.
– De ő nem ott fog! – vette védelmébe Lint reflexszerűen Ticca. – Műszerésznek tanul, van egy berendezett műhelye, és véletlenül hallotta, hogy odalent Sicc Urat kergetem. Segített, és utána nem kiszöktünk, hanem egyszerűen kimentünk a tea-automatához inni egy teát. Semmi rosszat nem tettünk, csak beszélgettünk!
Persze, ez a „semmi rossz”, ez nem teljesen fedte a valóságot. Konkrétan kimentek a tea-automatához, hogy kipróbálják, működik-e a halott ember idkártyája. Arra számítottak, hogy a gép majd jelez, elveszett-lopott kártyát használnak, és akkor egyszerűen elszaladtak volna. De nem, a gép nem jelzett, csak kérte az ujjlenyomatot. Ticca kis habozás után oda is szorította az érzékelőre a hüvelyk ujját, mire a gép megszokott udvariassággal kiszolgálta. „Válasszon teát, tisztelt Tong Shan, teljes készletem a rendelkezésére áll” jelent meg a kijelzőjén a szokásos formula.
– Tehát nemcsak lopott – összegezte a kísérlet eredményét Lin –, de még az ujjlenyomat-ellenőrzést is feltörték benne. Ez a kártya egy vagyont érhet a feketepiacon.
– És ha csak elromlott a beleírt ujjlenyomat? Mert mondjuk valami erős mágneses térbe került, és most mindenkinek az ujjlenyomatát elfogadja?
– Furcsa véletlen lenne.
– Igen – hagyta rá Ticca, de nem tudta kiverni a fejéből az ötletet. Az a férfi nem tűnt tolvajnak, a keze finom, a szavai kecsesek, és a feladata, nos a feladata rémisztően előkelő. A császár saját kezébe, hát mikor találkozhat egy közönséges halandó a császárral?
De ezt mind végiggondolni nem volt idejük, így végül vettek két jeges teát a halott ember számlájának a terhére, majd gyorsan hazajöttek, és azzal váltak el, hogy holnap találkoznak, és kitalálnak valami tervet. Ticcának akkor már nagyon kellett sietnie, így is elkésett a vacsoráról. Most pedig itt áll, koszosan, a hazugságtól kipirult arccal, és tudta, hogy a szülei átlátnak rajta.
– Lin rendes fiú, nem kell aggódnotok.
– Nyilván rendes fiú – mosolyodott el az anyja. – Holnap majd beszélek az anyjával, úgyis fel akartam már keresni, mint újonnan ide költözött szomszéd. Viszek neki jószerencse-ajándékot, a szokások szerint.
Anyám, ne égess, szerette volna mondani Ticca, de beharapta a szája szélét, és csendben maradt. Ez így jó, ha a szülei azt hiszik, nincs más titka, mint hogy belehabarodott az egyik szomszéd srácba (milyen hülye ötlet, tényleg!), akkor nem fogják firtatni, hogy történt-e valami más is. Valami rosszabb. És Ticca tudta, hogy egy sebesült, aki a kezük között halt meg, akihez utólag sem hívtak mentőt, és akinek ígéretet tettek, hogy teljesítik utolsó kívánságát, nos, ez így sokkal rosszabb, mint a legrosszabb nem kívánt udvarló.
– És mitől véres a ruhád? – szólt közbe az apja szórakozottan, Ticca pedig ijedten takarta el a nadrágján a véres ujjnyomokat. A halott ember vére, ahogy lecsöpögött a csőről, azt kente oda.
– Csak elestem macskakergetés közben, és megsérült a lábam. De Lin ellátta!
– Látom, szépen rendbe tette, fertőtlenítőszerrel meg sebszilikonnal. Ügyes munkát végzett, nyilván gyorsan meg fog gyógyulni – szólt közbe az anyja édes hangon. – Menj, mosakodj, a fiatalembernek meg majd utánanézünk. De rám is jó benyomást tett, amikor először láttam, és minden alkalommal udvariasan köszön, amikor csak összefutunk a ház kapujában. Ha tényleg műszerész lesz, akkor jól fog keresni. Semmi baj, ha tetszik neked, és kicsit barátkoztok.
– A hangsúly a „kicsit”-en volt – hallotta még maga mögött az apja hangját, de akkor már magára zárta a mosdófülke ajtaját.
Micsoda égés, micsoda borzalmas égés, ha az anyja holnap felkeresi Lin szüleit! És nyilván Lin sem tagadhatja le, hogy egy lánnyal kettesben töltötte a délutánt, gyorsan elindul a pletyka, és hamarosan minden kisgyerek a házban ujjal fog rájuk mutogatni, szerelmesek!
Más oldalról viszont tudta, hogy pokoli mázlista. Törvényt szeg azzal, hogy egy halottat nem jelent be, ellenben hazudik, feltört idkártyát hord az övtáskájában, és arra készül, hogy személyesen találkozzon a császárral, amit nyilván csak további törvényszegésekkel tud elintézni, ha egyáltalán sikerül. Ehhez képest egy gyors szülői dorgálás és némi rossz pletyka igazán semmiség.
– Szerelmesek! – motyogta maga elé megvetéssel, ahogy megnedvesítette a szivacsot, és nekilátott tisztára dörgölni magát. Amint kész lett, kis habozás után még egyszer megnedvesítette a szivacsot. Dupla adag vizet használni a mosakodáshoz ugyan pazarlás, de úgy érezte, a mai nap észveszett történései feljogosítják némi luxusra.
– Még hogy szerelmesek – motyogta. Belenézett a tükörbe, de semmi különleges nem nézett rá vissza. Csak a megszokott vonások. Aztán megpróbálta másként nézni magát, mintha idegen lenne. Lin milyennek láthatja? A haja fekete, ez rendben, de rövid és kifésülhetetlenül kócos, ráadásul állandóan a szemébe lóg. Ami más oldalról előny, mert a szeme ugyan egészen mandulavágású, de sárgásbarna, pocsék egy árnyalat. Csak messze, Távol-nyugaton szoktak hasonlóval születni az emberek. Mindezek ellentéteként viszont az orra lapos, és a szája kicsit szélesebb a normálisnál, ami egyértelműen az afrikai ősök öröksége, mint ahogy neve is. A családi krónika szerint feketebőrű, Közép-Afrikából idemenekült dédnagymamája végakarata miatt kapta az errefelé idegenül hangzó Ticca nevet.
– Az Utolsó Háború utáni nagy keveredés vegytiszta eredménye vagyok – szögezte el. Nem, Lin csak udvariasságból nevezte őt csinosnak, és nyilván nagy szégyen neki a pletyka, hogy szerelmesnek hiszik egy keverék korcsba.
Mire kijött a mosdóból, a vacsora már véget ért. Az öccse visszamászott az ágyába, és tovább játszott a gépével, a szülei is monitorjaikba merültek, az apja hírfolyamot olvasta, az anyja pedig a császári koronázás összefoglalását nézte meg még egyszer. Ticca leült enni, de most az egyszer nem ízlett neki a sarki étteremből hozott illatos-omlós hús. Azért megette, mert pazarolni nem szabad az ételt, aztán összepakolta a vacsora maradványait, és végül befordította az asztalt a padlóba.
Akkor a szülei már valami munkahelyi problémát beszéltek meg, amire oda kellett figyelnie. Mindketten a Csan-gyártelepen voltak raktárosok, és Ticca tudta, jövőre rá is ott vár állás. A szülei támogatása révén lefutott ügy volt, hogy felveszik. Először segédraktáros lesz, megtanul targonca-droidokat programozni, aztán ha leteszi a vizsgát, akkor teljes jogú raktárossá lép elő, és végül, ha jól dolgozik, főraktáros mesterré, ahogy a szülei is azzá váltak az eltelő, hosszú évek alatt. Sok, de nem túl nehéz munka, jó fizetés, biztos előremenetel, és a bizalmi pozíciónak megfelelő megbecsülés, ez vár rá is, mert a szülei elintézték. Ennyi az élete. És ebből a szemszögből nagyon irigyelte Lint, aki kilépett a szülői árnyékból, saját erejéből tanul szakmát, olyat, ami tetszik neki.
De most lehet, hogy ő is tenni fog valamit, amire nem adta áldását a család, tapogatta meg az övtáskájában lapuló, idegen idkártyát.
Csak vár rá valami érdekes kaland ebben az életben! Linnel együtt.

### VII.

A férfi a Medve nevet használta, igazi identitását gondosan titokban tartva. Kétségtelen, valóban volt valami medveszerű a megjelenésében, és mivel egyszerű álnévre volt szüksége, hát annak idején ezt választotta. Most egy alacsony teázóasztal mögött ült egy mahjong-klub hátsó szobájában, és nem látszott rajta, de ideges volt.
– Azt hittem, egyszerű kérdéseket tettem fel tegnap, melyekre akár még egy gyermek is képes felelni. Szó szerint azt kérdeztem, él-e még az a bizonyos ismeretlen identitású ember, és azt a választ kaptam, de javíts ki, ha rosszul emlékszem, hogy nem.
– Nem emlékszel rosszul, Medve. Azt válaszoltam neked, hogy halott, mert az – hajtott fejet kifejezéstelen arccal a vele szemben ülő, masszív alkatú, alacsony nő.
– Akkor hogyan eshet, hogy ma délután használták Tong Shan idkártyáját, ami, de ismét javíts ki, ha valamit rosszul mondok, legutóbb ennél a bizonyos illetőnél volt?
– Nyilván valaki ellopta a halottól. Egyszerű tolvajlás, semmi olyan, amiért aggódnod kellene.
– Tolvajlás? Azt mondtad, Menyét, hogy semmi sem maradt nála, teste lent fekszik a vízvezetékek szintje alatt, és többet hallani róla nem fogunk.
A Menyétnek nevezett nő még ekkor is képes volt szemrebbenés nélkül a Medvére nézni. Kötélidegzettel rendelkező, ötgyermekes családanya volt, tehát ő lazításnak fogta fel a konspirálást, pihenésnek a fegyveres harcot, és évente egyszer elment egy kéthetes sivatagi túlélőtúrára, hogy kicsit távol lehessen a családjától. És mellesleg elég ambivalens érzelmekkel viseltetett a főnöke irányt.
Egyrészt nagyon sokra tartotta, de mondjuk nem értette, hogy ez a részlet miért érdekli Medvét. Az az ember az ellopott idkártyával meghalt, illetve volt egy másik szál, ahonnan az jött vissza, hogy annyira mégsem, ellenben súlyos sebbel megszökve nekiszaladt a csatornarendszernek, és eltűnt a kamerák elől. De segítség nélkül nem élhette túl azt a vágást, a mentők nem hozták be, és valóban már semmi sem volt nála azon az utolsó idkártyán kívül, amikor elveszett. Tehát biztosan meghalt, legfeljebb egy kicsit később, ezen utólag merengeni felesleges.
– Uram, a csatornákban bujkál néhány törvényen kívüli bűnöző, az egyiknek lehetett szerencséje. Az sem lehetetlen, hogy még a sajnálatos események előtt lopta el valaki azt az idkártyát, vagy egyszerűen csak közönséges módon elveszett. És miért aggódnánk? Valaki vett vele egy adag olcsó gyantateát a kockanegyedek mélyén. Ott senki sem él, akivel számolnunk kéne.
– Két adag teát vettek vele – szúrta közbe Medve oda sem figyelve, illetve nagyon is odafigyelve arra kis belső hangra, ami azt súgta neki, hogy ez lényeges. Két tea két embert jelent. Ezen felül viszont nem talált hibát Menyét gondolatmenetében. A józan esze neki is azt mondta, ez egy teljesen kielégítő magyarázat, a szálat le lehet és le kell zárni. Fent is lezárták, hivatalosan már a kártyát sem körözi a hatóság. De a gyomra mélyén megült valami rossz előérzet, mint mikor a halott területek felől közeleg különlegesen nagy vihar, ami órákra fekete éjszakát borít a legfényesebb nappalra is, és négyzetméterével tépi le a házak tetejéről a napelemeket. Itt most valami nagy baj következik, aminek csak pici előjele ez az apró tolvajlás.
Medve nem volt már fiatal, és elég sok tapasztalattal rendelkezett, hogy néha csak úgy ráérezzen a lényegre. De erről Menyéttel nem beszélhet, mint ahogy a múlt századi irodalomról sem társaloghat vele. Menyét nagyon jó embere, kemény és megbízható, de fantáziája, az egy csipetnyi sincs. Ez a nő egyszerűen egy tökéletes csavar. Szépen a helyre kell rögzíteni, és nem szabad tőle elvárni semmi különlegeset.
– Értem, Menyét – bólintott hát, magában elraktározva a tényt, hogy később, esetlegesen neki magának kell lépéseket tennie. – Bízzunk benne, hogy valóban így van. Ez a szál elérte a végét. Biztonság kedvéért tovább figyeltetem az idkártyát, hátha valahol még feltűnik, és ha ez valóban megtörténik, akkor te majd kiküldesz egy embert a kockanegyedekbe körbekérdezni. Ennél többet tényleg nem tehetünk már.
– Persze, uram – hajolt meg tisztelettel Menyét. Hiába, Medve kiváló vezető, hatalmas a tapasztalata, de mégis. Állandóan képzelődik, „megérzései” vannak, és még jó, hogy most nem jött elő azzal, hogy valami nyomja a gyomrát. Nem csoda, aki ennyit eszik, annak nem lehet rendben az emésztése! Ám Menyét nem aggódott. Ha kell, majd szépen kiküldi azt a megfelelő embert a környékre, hogy feltűnés nélkül nézzen szét. Ha szükséges, könnyen megtalálhatják azt a tolvajt, és akkor majd nyugodtan kikérdezhetik, pontosan hogyan jutott hozzá a Tong család egyik idkártyájához, illetve talált-e még mellette valami mást is?

### VIII.

Ketten kucorogtak a műszerkamrában, Ticca az ülőpárnán, Lin csak úgy, a sarkain. Alig fértek el a szűk helyen.
– Van egy tervem, de elég vad – kezdte a srác, ám fel sem nézett. Éppen Ticcáék takarítódroidját csavarozta szét.
– Ebben a hülye helyzetben minden terv vad, amelyik nem azzal kezdődik, hogy adjuk fel magunkat.
– Ez nem azzal kezdődik – szögezte le Lin, és gondosan egy kis tálkába rakta a kiszedett csavarokat. – Megnéztem a hírfolyamon a császár programját. Ugye nem régen koronázták, meg járt azóta az utolsó császár sírjánál, fogadta az idegen országok nagyköveteit, és jövő héten indul meglátogatni a tartományokat.
– Ha elmegy, hetekig esélyünk sincs találkozni vele.
– Tehát előtte kell, de szerencsére van rá egy pici lehetőség. Vasárnap kijön a palotából, mert bált adnak a városházán a tiszteletére, hogy találkozzon a főváros népével. Majdnem kétszáz családot meghívtak, közel ezer emberre számítanak.
– Nem vagyunk köztük – szögezte le Ticca.
– Igaz, de Tong Shan igen. A Tong család, mármint a nagy Tong család kapott meghívót. Az idkártyával valamelyikünk odamegy, és amikor este, a tánc közben őfelsége elvegyül a bálozók között, akkor odakeveredik valahogy mellé, és a kezébe nyomja az üzenetet – fejezte be Lin. Közben levette már a takarítódroid alját, és elkezdte módszeresen kitisztítani a csapágyazást.
– A Shan nevet leginkább férfiaknak adják – jegyezte meg Ticca. Kicsit bánta, hogy emiatt a srácnak lesz lehetősége elmenni a bálba, bár határozottan meg is könnyebbült. Beszökni a császár egyik báljára, ez igen hideglelős ötlet!
– Á, manapság ez már nem számít! Nekem például volt egy Shan nevű osztálytársnőm, akit direkt így neveztek el, pedig már nyilván sokkal a születése előtt tudták, hogy lány lesz – legyintett Lin, aztán visszahajolt a droid belsejébe. – Én azt javasolnám, menj te, mert te szebben tudsz beszélni, mint én, és kecsesen mozogsz. Belőled esetleg kinézik a jó neveltetést.
Ticca érezte, hogy már megint elpirul. Kecses, ez jól hangzik, és talán nem is csak üres bók.
– Hát, a szabadidőmben táncolok – jegyezte meg óvatosan.
– Tényleg? – nézett fel mosolyogva Lin, Ticca pedig ruganyosan talpra pattant, és könnyedén megperdült a fél lábán, leverve két doboznyi csavart a polcokról.
– Mindjárt gondoltam, hogy táncolsz, tényleg szépen mozogsz – bókolt Lin tovább, szemrebbenés nélkül. – És hagyd, felesleges felszedni őket, lejjebb már nem esnek.
– Sajnálom, nagyon ügyetlen vagyok – mentegette magát kétségbeesetten Ticca. Hülye, hülye, hogy lehetsz még abban is hülye, amiben jó vagy! És közben persze buzgón vadászta le a szerteszét gurult csavarokat.
– Nem, ügyes vagy, és ezek szerint tényleg neked kell menned, mert te táncolhatsz is ott valakivel. Akár fel is kérhet a császár, az lenne a legegyszerűbb.
Ticca kicsit meghalt az ötlettől. Táncolni a császárral! Kétségtelen tény, osztálytársnőinek a fele az ifjú császár (illetve pár hete még trónörökös) képét ragasztotta az iskolai szekrénye ajtajára, vagy csillogós matricaként a lapmonitorja hátoldalára. Állandóan arról álmodoztak, hogy véletlenül összefutnak vele, a császár beléjük szeret, és utána irány az ég, sok rózsaszín, habos felhővel. Ticca mindig hülyének nézte őket. Nem, akárhány főraktáros szülőt is tud felmutatni, ő csak egy lány a kockanegyedekből, azaz semmi dolga sincs a császárral.
– Azt a táncot hanyagolnám. Örüljünk, ha nem dobnak ki, mint szélhámost – jegyezte meg hidegen. – Mi van, ha valaki felismer, illetve nem ismer fel, mint Tongot?
– A Tong család nagy. Nem hiszem, hogy összefutsz valakivel, aki rájön, hogy te pont egy olyan Tong helyett szerepelsz, akit ő ismer.
– És a ruhám? Ebben nem mehetek – mérte végig magát Ticca. Ujjatlan pólót viselt és rövidnadrágot, mint általában. Otthon ezen felül még volt másik három öltözet teljes, hétköznapi ruhája, plusz egy hagyományos ünneplő is, elvégre elég jól ment nekik az elmúlt években, de báli ruha! Erről nem is álmodhattak.
– Kénytelenek leszünk Tong Shan úr idkártyája terhére vásárolni – nézett fel egy pillanatra Lin, és nekilátott ellenőrizni a droid programpaneljét.
– Ez már egyértelműen lopás.
– Az. Menjek én a bálba lopott ruhában?
Ticca nagyot nyelt.
– Nem. Én ígérgettem össze-vissza felelőtlenül, enyém a nagyobb kockázat. Te így is elég nagy bajba keveredsz, ha lebukunk.
– Nem bukunk. És még ha el is kapnak a bálon, akkor is mondhatod, hogy csak látni akartad a császárt. Azért is jár valami büntetés, de nem hiszem, hogy komoly. Ilyen alkalmakkor nyilván tucatszám kapcsolják le a hülye kiscsajokat, akik csak bele vannak zúgva a császárba, és belógnak, hogy lássák közelről.
– Kiváló. Mindig is arra vágytam, hogy hülye kiscsajok közé keveredjek – sóhajtott Ticca. – De igazad van, ha lebukok, majd ezt hazudom. Amihez csak az kell, hogy ne találják meg nálam az üzenetet. Tehát azt jól el kell rejtenünk.
– Igen, minden szempontból jól el kell rejtenünk – bólintott Lin. – De szerencsére nagyon kicsi az a memóriablokk, majd belecsúsztatjuk valamibe.
Ticca erre elővette az övtáskájából az ott őrzött kis fekete lapocskát. Tényleg kicsi. Kicsi, és jellegtelen.
– Mi lenne, ha nem csúsztatnák bele semmibe? Inkább ragasszuk le aranyszínű öntapadóval, és tűzzük a ruhámra dísznek, jó feltűnően. Úgy senki sem venné észre – javasolta, Lin pedig szélesen elmosolyodott.
– Ez nagyon arcos! De tetszik!
– Aha. Hát, talán érdemes megpróbálni… – tette hozzá óvatosan Ticca, de örült a dicséretnek. – Majd megnézzük, meg lehet-e csinálni, ha meglesz a ruha.
– Igen, a ruha – tért vissza a témára Lin. – Majd a kereskedelmi hálón rendelünk neked egyet. Hosszú nadrág, és hosszú kabát, persze selyemből, vagy legalább félselyemből. Nézegettem a reklámanyagokat a gépemen, akármilyen egyszerűre veszed a figurát, akkor is legalább tízezer jüan.
– Egy vagyon! Ha van is annyi pénz a számláján, nem fog feltűnni, hogy ennyit költ szegény halottunk?
– Legalább lesz nyoma valami aktivitásának, és nem kezdik el automatikusan keresni – mutatott rá a dolog jobbik oldalára Lin. – És persze nem ide hozatjuk. Van egy ismerősöm, aki szokott alkatrészeket rendelni nekem, majd az ő boltjába küldetjük.
– Ha megbízható – vont vállat Ticca.
– Eddig még sosem csapott be, a ruhák meg ugye becsomagolva fognak érkezni. És ugyan mi különbség van egy alkatrészes meg egy ruhás csomag között?
– Jól hangzik. Legyen így – sóhajtott Ticca, nem részletezve, hogy az egész tervet elfogadja, vagy csak az utolsó momentumra bólintott rá. Lin láthatóan az előbbire gondolt.
– Örülök, hogy tetszik a terv. A következő lépés tehát, hogy ki kell választanod és meg kell rendelned a ruhákat. Neked, hiszen te fogod őket hordani, meg hát én nem ismerem a méreteidet – fűzte hozzá enyhe zavarral, és letette a kezéből a műszerceruzát, megpaskolta a kis droid hátoldalát. – Úgy néz ki, a paneljei hibátlanok, és a mechanika sem sérült. Kitakarítottam, meghúztam a csavarokat, újraforrasztottam a csatlakozókat. Működnie kell.
– Köszönöm. Ezzel tényleg segítettél – vette át óvatosan a kis droidot Ticca, aztán csak folytatta. – Bocsáss meg, hogy elhoztam, de kellett egy értelmes indok, hogy miért kereslek fel.
– Belefér, ezzel is csak gyakorlatot szerzek – legyintett a srác, bár ahogy Ticca felidézte, milyen oda sem figyelve dolgozott a kis droiddal, úgy érezte, Linnek ez már nem gyakorlat, csak rutin. Vajon mennyire jó szerelő? Tényleg műszerész lesz belőle, magasabbra jut, mint a szülei?
– A muterom viselkedéséért meg elnézést kérek – folytatta Lin, kísértetiesen követve Ticca ki nem mondott gondolatit. – Nagyon sokat jelentett neki, hogy a tisztelt édesanyád felkereste, ezért esett akkora túlzásokba. Kérlek, értsd meg, minket nem szoktak meglátogatni a Csan-gyártelepen dolgozó fő-raktárnokok.
– Inkább én kérek bocsánatot, hogy az anyám egyáltalán odament hozzátok. Gondolom, rettenetes lehetett hallgatni, amiket… feltételez rólunk.
– Igen, elég kínos volt, főleg, hogy az anyám azonnal rákontrázott, és elkezdte neki ecsetelni, hogy milyen remek munkára van kilátásom nekem, és hogy ők milyen nagyon támogatnak, hogy minél magasabbra jussak a tehetségemből.
– Aha – hagyta rá Ticca, és nem nézett fel, csak meredten bámulta az ölében tartott, doboznyi csavart. – Elég kínos, hogy azt hiszik, izé, egymásba zúgtunk.
– Az, nagyon kínos – hagyta rá Lin, és hosszabb csend állt be közöttük, majd hirtelen a srác mosolyogva felkapta a fejét. – De nézzük a jó oldalát! Így nyugodtan találkozhatunk, és elintézhetjük az üzenet kézbesítését.
– Na igen, ez az egyetlen jó van benne! Elvégre holnap is találkoznunk kell – kacagott kissé erőltetetten Ticca. – Ha most megrendeljük a ruhákat, akkor az holnapra meg is érkezhet.
– Igen. Mi lenne, ha holnap, iskola után találkoznánk, és egyenesen elmennénk a barátom boltjába?
Ebben maradtak, aztán Ticca hazament. Még három nap van hétvégéig, három nap a bálig, három rettenetes, gyomorszorító nap. A szülei még nem voltak otthon, az öccse valahol a haverjaival kódorgott, hát leült az ágyára, ölébe kapta a gépét, és elővett egy illemtan leckét. Még akkor is a császári udvarban használatos szófordulatokat magolta, amikor az anyja hazajött. Szerencsére nem tette szóvá, hogy miért tanul ilyesmit, ellenben a buzgón és hibátlanul dolgozó takarítódroid kapcsán megdicsérte Lin tehetségét.
– Ügyes műszerész válhat belőle. Talán még tervezőmérnök is, nem?
– De. Tervezésben profi – hagyta rá Ticca, és csak magában mosolygott.
Ám a témáról megint eszébe jutott a bál, így folytatta a tanulást.

### IX.

Ugróegér arcán alig leplezett undorral ment vissza a kockanegyedekbe. Ott született, ott élte le élete első tizenöt évét, és végtelen szerencséje folytán kijutott. Most pedig vissza kell mennie, mert Menyétnek szüksége van a helyismeretére. A feladat az feladat, persze, de utálta a kockanegyedeket.
Emeletenként négy lakás, négy emelet, plusz a szuterén. A lapos tetős, egyformán homokszínű házak között lejárat a közös gépházba, kétszer két ház között sikátor, négyszer négy ház között utca, nyolcszor nyolc ház között széles utca, az első emeleteken rámpákon és vaslépcsőkön megközelíthető boltokkal, műhelyekkel és éttermekkel. Az eltévedés garantált, mert minden ház és minden sarok egyforma, még az üzletek különböző reklámzászlócskái is teljesen ugyanúgy néznek ki. Felülről vasállványokra szerelt napelemek fednek minden házat, alulról meg kosz, hiába küzd az a néhány ócska közszolgálati takarítódroid. A város túlnyomó részét ezek a kockanegyedek teszik ki, ezen felül vannak még a gyártelepek, melyek még lehangolóbbak, illetve a császári palota üde, zöld kertje, melyet keskeny gyűrűként vesznek körbe a szerencsések kényelmes házai.
Ezt a formációt annak idején maga Huang-Ti, az első császár tervezte és építtette, majd elnevezte Pekingnek, amire amúgy nem sok alapja volt. Az eredeti Peking egy gigantikus, elhagyott szemétkupac, innen párezer kilométerre keletre, egy halálosan radioaktív tenger partján, ezt az új, sokkal kisebb szemétkupacot meg hagyományból elnevezték róla, mert ugyan a Kínai Birodalomnak mi más lehetne a fővárosa, mint egy újabb Peking?
És itt, Új-Peking kockanegyedeiben minden ház négy emeletes, mert a tetejükön elhelyezett napelemek négy emeletnyi lakásnak adnak elég áramot, és minden gépház egyforma, és minden étteremben ugyanazt az „omlós-illatos” disznóhúst főzik, és minden tea-automata ugyanúgy néz ki, és ugyanazt a gyanús állagú gyantateát adja. Még az emberek is mind-mind ugyanazok. Sietnek a munkába vagy a munkából, és reménytelen, hogy az életük valaha jobbra fordul.
Ugróegér saját magát isteni mázlistának érezte, hogy annak idején felfigyelt erejére és ügyességére egy testőrcég embere, és hogy kemény munkával végül jó álláshoz jutott, az előkelők negyedében, ahonnan aztán megnyílt előtte az út a kényelmes élet felé. De most vissza kellett jönnie, mert Menyét itt elvégzendő feladatot adott neki.
Ezt a menyétezést is utálta. Mért nem vállalja fel a saját nevét valaki, miért kell nekik mindenféle idétlen állatról elnevezniük magukat? Részéről azt sem tudta, mi az az ugróegér, eszik-isszák, vagy már régen kihalt? Fenébe Menyét paranoid munkaszervezési módszereivel! Jó főnök, pontosan tervez, nem kér lehetetlent és nagyvonalúan fizet, de kicsit az agyára ment ez a nagy „titkos szervezetesdi”, amit játszik itt velük.
Viszont az információi mindig pontosak. Ugróegér azért jött vissza a kockanegyedekbe, mert itt használtak egy lopott idkártyát. Előbb teát vettek rajta a Kelet-48 blokkban, méghozzá kettő teát, azaz feltehetőleg két tolvajról van szó, majd ugyanide rendeltek rajta ruhákat, pontosabban „Csen Csillogó Csecsebecse” boltjába. Ugróegér azt is tudta, hogy az idkártyát a mélyen tisztelt Tong családtól lopták el, akik nem óhajtottak a hivatalos rendőrséghez fordulni, ellenben épen és egészben kívánják megkapni a tolvajt. Hogy minderre mi az okuk, azt Ugróegér nem tudta, de nem is érdekelte. Ő leszállítja a tolvajt (vagy tolvajokat) épen és egészben, és nem érdekli további, feltehetőleg nem túl irigylésre méltó sorsuk.
Szépen megkereste Csen Csillogó Csecsbecse boltját, és tőle két sarokra leállította egyszemélyes, nyitott sportsiklóját. Csak semmi feltűnés, és ezen a környéken egy ilyen drága járművet mindig megnéznek. Utána visszasétált a bolthoz, megállt vele szemben egy tea-automata mellett, vett egy dobozteát, hogy legyen valami álcája, és várta, hogy megérkezzen a csomag. Aztán majd elbeszélget azzal, aki átveszi. Könnyen lehet, a boltos lesz az, de majdnem biztos, hogy nála csak letétben pihen a holmi. Majd tőle megtudja, ki rendelte ide azokat a ruhákat. Meg szokta tudni. Könnyen lehet, az igazi tolvaj majd csak később érkezik. 
Nem baj, meg fogja várni.

### X.

Ticca imádta Új-Peking kockanegyedeit. Csupa élettel teli kavalkád: minden utcasarkon belebotlik az ember valami újba, hol egy különlegességeket áruló bolt, hol egy furcsa műhely, itt egy fodrász, ott egy mahjong-klub, megannyi tarka reklámzászlócska és állandó nyüzsgés. A tetők nap után forduló, csillogón fekete napelemei épp úgy részét képezik az utcaképnek, mint azok a bohókás városi takarító droidok, melyek fáradhatatlanul küzdenek, holott győzelmet sosem arathatnak a kosz felett. Ráadásul minden tizenhatszor tizenhatos tömb között széles sugárutak, rengeteg biciklissel, és a féktelen száguldás szabadságával.
Ticca a város enyhe dombjain lefelé is teljes erejéből tekert, és mire felért a másik oldalt a dombtetőre, teljesen leizzadt.
– Miért nem kapcsolod be felfelé a motort? – kérdezte Lin kiabálva, mert felfelé utolérte. Az iskolában találkoztak, már ez csodás volt! Látni a hülye osztálytársnői arcára fagyott, udvarias mosolyt, mivelhogy szólni sem tudtak, csak lapmonitorjaikat maguk elé szorítva álltak, ahogy megjelent a színen Lin. Egy tavaly végzett, azaz felnőtt srác, aki jóképű és udvarias és kedves egyszerre, és őt keresi!
– Ne haragudjatok, ugye ebbe az osztályba jár Ticca Min?
A válasz hosszan késett, de akkor Ticca már jött.
– Szia, Lin! Már kész vagyok, mehetünk – suhant el a ledermedt csajok között. Tudta, hogy most aztán napokig ő és a titokzatos srác lesz a pletykák fő témája, de nem érdekelte, sőt!
Aztán pedig biciklire szálltak, és elragadta a száguldás.
– Nem tudom bekapcsolni a motorját. Elromlott. Azt hiszem, az akkuja – kiáltott vissza a srácnak, és belehúzott, hogy lehagyja.
– Mondtam már, hogy ismersz egy kiváló műszerészt, aki szívességből megcsinálja?
– Remek, legalább ma is lesz alibim lemenni hozzád – vigyorgott Ticca, majd mélyen ráhajolt a kormányra, és teljesen szabálytalanul átsuhant egy kétszemélyes sikló alatt. Élvezte, ahogy a gép kavarta szél körülöleli, aztán már ki is ért alóla, a ragyogó napfényre.
– Teljesen életveszélyes vagy! – kacagott mögötte Lin, de nem maradt le tőle.
– Nem volt elég világos ómen, hogy egy halott mellett találkoztunk?
– Ott én nem halottra figyeltem. A következőn balra, ott van Csen üzlete!
Ticca szélesre tárt kézzel elengedte a kormányt, és úgy vette be a derékszögű kanyart. Bizonyos szempontból csak a véletlenen múlt, hogy nem csapódott bele egy kikanyarodó teherbiciklibe, aminek a hajtója igen udvariatlan szavakkal illette. Más oldalról nem volt itt semmi véletlen. Ticca jól tudott biciklizni, mint ahogy ezt Lin meg is jegyezte, amikor lezárták a gépeiket Csen Csillogó Csecsebecse kereskedése előtt.
– Aha, imádok tekerni. Hétvégéken ki szoktam menni a város melletti földekre, ott aztán lehet száguldani!
– Egyszer majd elkísérhetlek?
– Persze.
– Vigyázz ezzel a szóval, a múltkor is hogy megjártuk vele – vigyorodott el Lin, és Ticca értette, mire céloz.
– Megbántad, hogy belekeveredtél ebbe a… dologba – intett körbe zavartan, fél mozdulatba belefoglalva az utca élénk, városi nyüzsgését.
– Dehogy! – nevetett fel Lin, és felszaladt a keskeny fémlépcsőn, végig az első emelet magasságában futó vasrács-rámpán, majd benyitott a boltba. – Helló, Csen!
– Mély tisztelettel köszöntöm kis boltomban! Őszintén remélem, talál valami szívének kedveset, melyet megvásárolhat tőlem.
Ticca, aki fél lépéssel lemaradva követte a srácot, azonnal megérezte, hogy baj van. Lin úgy hőkölt meg a formális köszönéstől, mint akit arcon ütöttek. Nem erre számított, őt itt ismerik, és ennél sokkal közvetlenebbül szokták fogadni, nem ilyen hideg udvariassággal, ami minden tucatvevőnek kijár. De ezt igazán végig sem gondolta, a szűk ajtónyílásban beslisszolt Lin előtt, és megakadás nélkül köszönt helyette.
– Önnek is jó napot. Csak nézelődni szeretnénk, én és a barátom. Színes lampionégőt keresünk a közelgő lampionünnepre – tette még hozzá, mivel észrevett a felső polcon egy sor becsomagolt lampiont, és ebből arra gondolt, itt lehet ilyesmit venni.
A kis helyiség amúgy zsúfolva volt áruval. A polcok az alacsony plafonig értek, teli érdekes kacatokkal, csak az egyik sarokban törte meg színes tarkaságukat egy piros műselyem függöny, ami mögött Ticca ajtót sejtett. Középen pult állt, de annak a felületén is alig pár tenyérnyi szabad hely maradt, mindent elborítottak a színes műanyag fóliába csomagolt apróságok. Csen úr, középkorú, szemüveges férfi a pult mögött állt, és keskeny szakállát babrálta, nyilvánvaló idegességében.
– Ha csak égőt keresnek, az is van, de ajánlom, vegyenek inkább egy teljes lampiont. Emeli az ünnep méltóságát, ha egy új lampion is ég a lakásban – válaszolt azért habozás nélkül, és nem érződött a hangján az idegesség, őt is vitte a rutin. Nyilván kisgyerek kora óta ebben a boltban szolgált ki. – Gyönyörű, új darabok érkeztek a múlt héten a közelgő alkalomra, hagy mutassak meg néhányat!
És már nyúlt is a felső polcra, könnyedén pakolt ki eléjük három színes lampiont. Közben Lin is magához tért, mármint belépett a boltba, de az arcán látszott, nem ért semmit. Ticca sietve vette elő az iskolai lapmonitorját, mielőtt túl késő lesz.
– Megmutatom a szoba képét, ahova vesszük. Így segíthet kiválasztani a leginkább odaillő darabot – magyarázkodott, és közben palatábla üzemmódba állította a gépét, és az ujjával gyorsan két írásjelet kanyarított rá. „Mi van?”
Csen úr értetlenül bámulta a képet, majd hirtelen kapcsolt.
– Értem. Ezt a kettőt ajánlanám ebben az esetben, a színük pompásan harmonizál az ön által mutatott szoba színvilágával – vett le sietve két újabb lampiont. – Látja, ugyanaz az árnyalat!
És ő is a kezébe vette lapmonitort, ujjai gyorsan jártak rajta.
– Látom.
– Értem.
Ticca és a Lin egyszerre szólaltak meg, ahogy elolvasták az eléjük rakott jeleket. „Idegen van a boltban, a csomagotok után érdeklődik.”
– Látom, de sajnos, nem igazán ilyen darabokra gondoltam, és az áruk is igen magas – döntött az azonnali menekülés mellett Ticca, igazán bele sem gondolva, hogy bármi mást is csinálhatnának.
– Kiváló minőségük indokolja a magas árat, melyből nem engedhetek – rázta a fejét Csen úr, de akkor már Ticca eltette a lapmonitorját.
– Hát, sajnálom, de ezt még meg kell beszélnem a barátommal. Gyere, menjünk – tuszkolta ki Lint a boltból, és udvariatlan gyorsasággal távoztak.
– Mi van? – sziszegte odakint a srác, amint becsapódott mögöttük az ajtó.
– Nyilván a függöny mögött állt az az idegen, a barátod meg nem akart elárulni minket. Ez van. Lebuktunk.
– Igen, a függöny mögött van egy hátsó szoba. De miféle idegen?
– Nem tudom, majd megbeszéljük, de most tünés!
Lekocogtak a vaslépcsőn, és kipattintották az ujjlenyomatukkal a biciklizárat, de még fel sem szálltak rá, amikor a bolt ajtaja kinyílt, és kilépett rajta egy férfi.
– Hé, gyerekek, várjatok egy pillanatot!
Ticca felkapta a fejét, és egy újabb kép égett bele az emlékei közé, kitörölhetetlenül. Az a férfi hihetetlenül ijesztő volt. Karcsú, inas, de látszott, hogy nagyon erős lehet. Bal kezét a háta mögött tartotta, mintha fegyver lenne benne. Az arckifejezése hideg volt, és ijesztően ostoba, a tekintete feneketlen kút. Hosszú nadrágja és laza kabátja azt sugallta, hogy nem ide tartozik, a kockanegyedek barátságos káoszába.
– Gyerünk! – döntött habozás nélkül a lány, és elrúgta magát a biciklitartó korláttól. Lin követte. Őrült tekeréssel vágódtak be a forgalomba, a sarkon kifordulva a sugárútra.
– Gondolod, utolérhet? – kérdezte a válla mögött Lint.
– Ahogy te hajtasz, senki gyalogosnak nincs esélye – nyögte a srác, de nem állt le egy pillanatra sem. – Persze, az efféle fickóknak van pénzük siklóra.
– Nem állt az üzlet előtt semmiféle sikló! – tiltakozott kétségbeesetten Ticca. – Észrevettem volna!
– Nyilván a sarkon túl állította le. Láttam, hogy nem utánunk kezdett futni, hanem az ellenkező irányba.
És mintha a fiú szavaira adna választ, sarkon, mögöttük, kifordult egy egyszemélyes, pompás sportsikló, a legújabb modell, nyergében az idegen férfival.
– Na ne, nekünk annyi!
– Be, a kis utcákba, ott nem használhatja ki, hogy gyorsabb! – kiáltott Lin, így fordultak, majd megint.
Elmaradt mögöttük a sugárút, keskenyebb utcákon száguldottak a négyemeletes blokkházak között. Semmit nem számított. Biciklivel nem lehet lehagyni egy siklót.
– Menj előre! Ha szétválunk, egyikünk megússza! – kiabált Lin.
– Menj előre te! – kiabált vissza Ticca.
– Nem, nálad az üzenet, és nekem van egy tervem! Menj!
Ezzel Lin élesen lefékezett, és leugrott a bicikliről. A sikló jött, éppen csak kicsit lassított. A srác nem tudta, miért. A fickó leszáll, hogy elkapja őt, vagy csak lassít, mert kényelmesen célozva szeretné lelőni? Erről az alakról gondolkodás nélkül elhitte, hogy lehet egy elektromos pisztolya. Vagy mégsem akar nyílt utcán lövöldözni, inkább csak elgázolja, és megy Ticca után? Mindegy volt.
Felkapta a biciklijét, megperdítette a feje felett, és belevágta a közeledő siklóba. Nem volt egy nagy terv, ezt maga előtt is be kellett látnia, de valami volt. Az olcsó, préselt műanyaghulladék biciklije motorral és akkumlátorral együtt sem nyomott öt-hat kilónál többet, és Lin nem volt gyenge. A fickóra célzott, hátha leütheti nyeregből, és őt ugyan nem találta el, de legalább annyit elért, hogy az reflexből félre kapta a kormányt, mire az instabil egyszemélyes sportmodell kibillent az egyensúlyából, és megpördült a tengelye körül, egy pillanatra fejre állítva utasát, aki leesett. Vagy inkább leugrott. Lin még sosem látott ilyen macskaügyességgel esni valakit, de ekkor észbe kapott. Sarkon fordult, és futni kezdett a kihalt, keskeny sikátorban.
Hamarosan hallotta, hogy mögötte fut valaki. Hallotta, hogy egyre közelebb ér. Hallotta, hogy hatalmasat kiált, majd olyan hangokat hallott, mint amikor egy csavarkulcsokkal teli ládát földhöz vágnak.
Aztán valami meglökte hátulról, és már majdnem elesett, amikor valaki megragadta a ruháját. Kétségbeesetten próbált megkapaszkodni, miközben érezte, hogy a lába immár a levegőben kalimpál.
A következő pár pillanat örökre kiesett az emlékezetéből. Ott vette fel ismét az események fonalát, hogy döbbenten konstatálja; ott ül Ticca mögött, az imént kisiklatott sportsikló egyszemélyes nyergében, és olyan tempóban suhan el mellette az utca, amihez hasonlót még sosem tapasztalt.
– Te jó ég, mit csinálsz? – kiáltotta, amint elég levegőhöz jutott.
– Nem hagyhattalak magadra. Visszatekertem a háztömb másik oldalán, láttam ott állni a gazdátlan siklót, működő motorral, és felszálltam rá. Aztán elgázoltam a fickót, téged meg felszedtelek.
– Nem ezt kérdeztem, hanem hogy tudsz-e siklót vezetni?
– Ja, azt nem.
A kijelentés alátámasztásaként nekicsapódtak az egyik kockaház oldalának az első emelet magasságában, elvittek pár méternyi reklámzászlócskát, majd megpattantak a sarkon, és valami hihetetlen mázli folytán ismét egy utca került alájuk, amin békésen száguldhattak tovább.
– Akkor mondom az alapokat – kiabálta Lin a rá jellemző hidegvérrel. – Az a piros kallantyú a magasságszabályozó, a kék a stabilizátor, a bal kezednél van a sebesség és a fék.
– Te tudsz siklót vezetni? – csodálkozott el Ticca.
– Nem, de már szereltem.
– Az is jó. Én tulajdonképpen a játékteremben próbáltam már, csak ott nem volt ekkora ellenszél, és valahogy sokkal stabilabb volt az egész!
– Mert akkor két lábbal álltál a földön, ami most hat méterrel alattuk zúg el hátrafelé, szóval ne álmodozz, hanem vezess! Én addig kiszedem belőle a helymeghatározó egységet – hagyta rá Lin, majd fél kézzel kapaszkodva lebillent a nyeregből, kinyitott a gép oldalán egy csatlakozópanelt, és részben a kapcsolókkal matatott, részben pedig megkísérelte előszedni övtáskájából a szerelőceruzáját.
– Mi van? – értetlenkedett közben Ticca, de csak figyelmének kisebb felét szentelhette a válasznak. Nagyobb felével igyekezet elkerülni egy feléjük rohanó házat, ami nagyjából sikerült is. Az a kis vakolat meg ugyan kinek hiányzik, nem?
– Kiszedem a jeladót, amivel bemérhetik, hol vagyunk.
– Nem várhat, míg megállunk?
– A lopott ámokfutó siklókra nagyon harapnak a zsaruk. Fogadok, valaki már értesítette őket, és pár percen belül megjelennek felettük. Hacsak ki nem szedem a jeladót.
– Tőlem! – hagyta rá Ticca, és magasba kapta a gépet, átugratott pár hökkent biciklis felett, nem gázolt halálra két békés járókelőt, majd a következő sarkon ismét eltalált egy utcát, ami szerencsés módon kicsit elhagyatottabb volt.
Közben Lin féloldalasan lógott a jármű oldalán, szerelőceruzájával a védő műanyag borítás alatt matatva, majd hamarosan elhagytak pár apróbb alkatrészt. Ticca őszintén remélte, hogy semmi létszükségeset. Újabb utca rebbent el alattuk, majd újabb és újabb, ahogy az egyre inkább kezéhez simuló gép falta a távolságot. Idegen negyedben jártak már, a város északi oldalán.
– Kész! – kapaszkodott vissza mögé Lin. – Most már nem találnak meg a zsaruk, nyugodtan mehetünk, amerre csak akarunk.
– Tényleg, merre akarunk? Egyáltalán, most hova megyünk? – kérdezett vissza Ticca. Már elég magabiztosan ülte meg a gépet, hogy ilyen, távoli jövőbe vesző tervekkel is foglalkozzon.
– Én sem tudom, hova tartunk, de az biztos, hogy sokkal lassabban és szabályosabban kell mennünk, ha tényleg oda akarunk érni!
– Értem, értem, már veszem is vissza a tempót! – morogta Ticca, és valóban igyekezett visszatérni a szabályosan közlekedők közé. Lassított, és leereszkedett az első emelet magasságába, ahol elméletileg a siklóknak közlekedniük kellett. De mivel nem ismerte a siklókra vonatkozó többi szabályt, hát igyekezett apró kis utcákban maradni, ahol nem volt forgalom.
– Először is azt kell eldöntenünk, hogy mit akarunk tenni a géppel – magyarázta közben Lin a háta mögött. – Mert ha nem akarjuk megtartani, akkor elég, ha leszállunk, bárhol, és elszaladunk. Ez lenne a legegyszerűbb.
– Nem állhatunk meg csak úgy, akárhol! Az utca közepén széthagyott siklóra is kihívják a zsarukat.
– Mire kiérnek, mi már messze leszünk.
– Talán elszaladhatunk. De utána keresni fognak, és én nem akarom, hogy a bálra való belógás mellett még a zsaruk miatt is idegeskednem kelljen. Bővel elég egyszerre csak egy észveszejtő baromságot csinálni. Szóval, jó lenne úgy letenni a siklót, hogy utána pár napig ne találja meg senki. Azaz valahol rendesen le kell állítanunk. Valahol, ahol nem kelt feltűnést.
– Tudok egy raktársort a városon kívül, amit felújítás miatt lezártak, de még nem kezdték meg rajta a munkálatokat, és most üresen áll.
– Oké, merre van?
– Balra! Mondom, balra! – ismételte Lin, ahogy egyenesen átsuhantak a következő kereszteződésen.
– Oké, oké, csinálom, csak ne idegeskedj! Na, látod, most sikerült – szólt hátra Ticca büszkén, ahogy a következő sarkon valóban befordultak. Valóban balra. – Nem olyan egyszerű ám ez, mint ahogy a hátsó ülésről kinéz!
– Itt nincs hátsó ülés, a semmiben kapaszkodom, úgyhogy innen sem néz ki egyszerűen. Most hosszan egyenesen, míg ki nem érünk a kockanegyedekből. Aztán még át kell vágni pár gyártelepen is, mert a raktár kint van a város szélén, de ott már úgysincs forgalom, az menni fog, igaz?
– Persze! – zárta le a társalgást Ticca, és utána teljes figyelmével a forgalomra koncentrált.
Különösebb baj nélkül átvágtak a kockanegyedeken, míg végül teljesen elmaradt mögöttük a nyüzsgés, és kiértek a gyártelepek közé, majd onnan a művelt földekre. Innen már látszottak a sivatag homokbuckái is, de körülöttük mindenfelé csak barátságos, sárgás rizsmezők cseperedtek a szárazra szikkadt, homokos talajon. Odébb vagy féltucat, két emelet magas vastorony pumpálta felfelé a mélyből fáradhatatlanul a vizet. Közöttük állt a földszintes, hosszú raktárépület, az állagán jól látszott, hogy ráfér a felújítás. Az egyik végében valóban dolgozott is valami droid vezérelte kis gép, de a másik oldalán nem láttak semmi mozgást. Az a rész még drótkerítéssel is le volt zárva.
Ticca akkor már elég jól kezelte a siklót. Szélesen mosolyogva beugratta a kerítés mögé, és végül éles kanyarral megállította a gépet közvetlenül az épület mellett, hogy magasra csapott körülöttük por. De mivel nem tudta, hogy hogyan kell rendesen leállítani egy siklót, hát mindössze leugrott róla, és hagyta, hogy az némi elektromos zizegéssel elfeküdjön a földön. Lin vele együtt ugrott, a gép kikapcsolt, és ők ott álltak épen, egészben. Egy valódi sportsikló mellett!
– Igen! Ez már valami! Megcsináltuk! Nagyok vagyunk! – kiáltott fel Ticca, és ég felé emelt kezekkel, boldogan körbetáncolta a siklót, majd észbe kapott, és szégyenkezve fordult Lin felé. – Akarom mondani, hát, ez borzalmas, mármint a helyzetünk, ugye…
– Kit érdekel a helyzetünk?!Van egy sportsiklónk! Nagyok vagyunk! – vágta hátba lelkesen a srác, majd mindenről elfeledkezve átölelték egymást, és Lin megforgatta a levegőben Ticcát. Aztán magukhoz tértek.
– Szóval, most éppen túléltünk valamit – szögezte le Ticca sietve, és gyorsan eltávolodott a sráctól, eligazgatta ruháját. Csak semmi felelőtlen mozdulat, nehogy valaki azt higgye, ő szerelmes. – De hogyan tovább?
– Hát arról fogalmam sincs – vont vállat Lin, és rajta is látszott, hogy szégyelli az iménti kitörést. – Az biztos, hogy most itt jó helyen van, és nem is keveredhetünk bajba miatta. Legrosszabb esetben megtalálják, és elviszik. Ám hosszú távon ki kell találnunk, hogy mi legyen vele.
– Igen.
És közben ott álltak, egymás mellett, és nézték a földön fekvő siklót. Szomorúan és vágyakozva.
– Eddig jól boldogultunk vele, mármint, lazán elloptuk. Mert akárhogyan is nézem, ezt most azért elloptuk – szögezte le végül Ticca.
– Igen, nagyon úgy néz ki, hogy valóban loptunk egy siklót. De úgy érzem, megvan rá az erkölcsi alapunk. Csak az életünket mentettük – bizonygatta Lin, és mellette Ticca buzgón helyeselt.
– Ráadásul a fickó teljesen megérdemelte, amit kapott. Meg akart ölni, a legkevesebb, hogy elveszti a siklóját.
– Nem vagyok annyira biztos, hogy ölni készült, de hogy rosszat akart, az tuti. Megverni minket, vagy valami hasonló. És aki ilyesmibe fog, az számítson rá, hogy bajba kerül. Például elveszti a siklóját.
– Igen, erre számítania kellett. Ez így igazságos – bólogatott Ticca, és közben mindketten megigézve bámulták a földön fekvő jármű oldalát. – Szóval, eddig rendben, de mi legyen most? Mit csináljuk vele?
– Megtarthatnánk – sóhajtott Lin, majd megrázta a fejét. – Megtarthatnánk, de nem látom sok értelmét.
– Én sem. Használni nem használhatjuk, mert a zsaruk könnyen lekapcsolnak.
– És eladni? Ahhoz mit szólnál?
– Te ismersz orgazdákat? – csodálkozott el Ticca, mire Lin szégyenkezve megdörzsölte a tarkóját.
– Igen. Mármint, vásárolni már vásároltam gyanús alakoktól. Néhány alkatrészt másként lehetetlen beszerezni. Eladni még nem adtam el lopott holmit, mert még életemben nem loptam semmit, de lehet, hogy menne. Megpróbáljam?
– De akkor aztán véglegesen tolvajok leszünk. Már az idkártyáról levett pénz is zavart, ez jobban zavarna.
– Igazad van – törődött bele Lin. – Tehát sajnos nem marad más lehetőség, mint leadni a rendőrségen. Véletlenül elloptuk, eddig rendben, de nem tarthatjuk meg – döntött, aztán hosszan hallgattak. Álltak, és bámulták a pompás, vadonatúj sportmodellt, ahogy holtan feküdt a porban.
– Vissza kell adnunk, kivéve, ha szükségünk van rá az üzenet kézbesítéséhez – vetett fel egy új érvet Ticca, mire Lin értetlenül felvonta a szemöldökét.
– Miért lenne rá ehhez szükségünk?
– Azt még nem látom. De az üzenet, az a legfontosabb. Az erkölcsileg is felment, bizonyos mértékben. Ha felhasználhatjuk az üzenet kézbesítéséhez, akkor fel kell használnunk. Utána visszaadhatjuk, sőt, utána vissza kell adnunk, de addig, addig megtarthatnánk. Hátha kell.
– Ez értelmesen hangzik. Mondjuk, hagyjuk itt, szépen elrejtve. Ha valami véletlen folytán szükségünk lesz rá, visszajövünk érte, és használjuk. Ha meg nem kell, akkor a bál után szépen szólunk a zsaruknak, hogy itt találják.
– Név nélkül. Mármint, név nélküli bejelentést teszünk, hogy van itt egy sikló.
– Persze, név nélkül. Megmagyarázni úgysem tudnánk, de tekintve a körülményeket, szerintem nem is érdemlünk érte semmi büntetést. Ha leadjuk, akkor végül mindent igazságosan elrendeztünk.
– Igen, ha így csináljuk, akkor nem is igazi lopás – helyeselt buzgón Ticca, és csak ahogy ezt magában is végiggondolta, akkor borzongott bele a ténybe.
Pár nap alatt mennyit változott a világa! Amikor elindultak Sicc Úr után, még egyetlen zárt ajtó kinyitása előtt is haboztak, most meg már egy sikló-tolvajlás is terheli a lelkiismeretüket. Hol van megállás ezen a lejtőn?
– Igen, amikor majd túl leszünk a bálon, leadjuk – fogadkozott Lin is, majd óvatosan végigsimította a gép oldalát. – De addig… Hát, igen, ha muszáj, akkor használjuk. Ám most még nem, úgyhogy menjünk! Innen legalább két óra gyaloglás, míg hazaérünk – kapott észbe, és sietve ellépett a gép oldala mellől.
Ticca helyeslően bólintott. Még leborították a siklót egy arrafelé kallódó építkezési ponyvával, aztán a legjobbakban bízva, gyalog indultak haza. Kimásztak a drótkerítésen, nekivágtak a nagyfényes, kihalt úton a kockanegyedek felé. Felettük ragyogott a nap, és szokatlanul nagy volt a csend. Ticca nem is bírta sokáig.
– Ha már úgyis órákon át kell kutyagolnunk, legalább összegezzük az eseményeket – kezdett bele hirtelen, az ujján számolva a történteket. – Egy. Loptunk egy siklót. Ezért a rendőrök körözni fognak.
– De nem név szerint. Kis mázlival nem tudták megállapítani a személyazonosságunkat.
– Jó, tegyük fel, volt egy kis mázlink, és lépjünk túl a problémán a kettes pontra. Mindketten elvesztettük a biciklinket. Ezért az anyám megöl.
– Engem is – hagyta rá Lin.
– És ezen felül három, mármint a hármas pont, hogy elveszettük, illetve meg sem szereztük a ruhát, ami nélkül nem tudok elmenni a bálba.
– Ez sajnos igaz. Csenhez nem mehetünk vissza, mert nem akarom bajba keverni. És megvallom, most már nem merném használni a Tong-fickó idkártyáját további vásárlásokhoz, mert azt láthatóan figyelik.
– Akkor ezért is a nyomunkban van a rendőrség?
– Nem, ez nem a rendőrség – rázta a fejét Lin mély meggyőződéssel. – Ez a fickó valami magántestőrség embere lehetett. De nyilván a kártya miatt talált meg minket, azaz azt már nem használhatjuk.
– Magántestőrség? Mit akarhatnak tőlünk?
– Azt, amit Tong Shantól is akartak.
Igen, logikus, gondolta végig Ticca, míg letörölte az izzadtságot a homlokáról. Azt az embert valaki halálosan megsebesítette. Ez akkor az eszükbe sem jutott, pedig ott hevert előttük a probléma, a szó legszorosabb értelmében. Azt az embert valaki megölte, nyilván az üzenetért. Ez az üzenet valakinek nagyon sokat ér. Valaki gyilkolni is hajlandó érte. És most itt van nála, az övtáskájában.
– Nagy veszélyt vettünk a nyakunkba, de azt hiszem, most már késő kiszállni.
– Nem késő, sőt, ez lenne az értelmes megoldás – tiltakozott Lin színtelen hangon. – De most már nem akarok kiszállni. Most már meggyőződésem, hogy helyes dolgot cselekszünk, ha kézbesítjük az üzenetet.
– Erre én még nem is gondoltam – csodálkozott el Ticca.
– Pedig elég egyszerű. Az egyik oldalon ugye, ott áll ez a csapott homlokú pasas, aki gyerekeket akar elgázolni, a másik oldalon meg a császár, akinek a kezébe le kell tenni ezt az üzenetet. Azaz az egyik oldalon bűnözők, a másikon meg maga a törvény. Nekem nem kétséges, hogy melyik oldalon helyes állni.
– Igen – bólogatott a lány tétován. – Valóban úgy tűnik, a végtelen mázli a jó oldalra sodort minket.
Pedig ő ezen eddig el sem gondolkodott, de lám, Lin erre is figyel. Okos srác. Én meg hülye vagyok.
– Igen, a jó oldalon állunk, eddig rendben van. Csak éppen tenni nem tudunk semmit – folytatta közben Lin. – A ruhát már nem kaphatjuk meg Csentől, újat venni nincs pénzünk. Így nem tudsz elmenni a bálba. Ki kell találnunk valami mást.
– El tudok menni a bálba – suttogta maga elé Ticca, oda sem figyelve.
– Hogyan?
– Én tudok… Én ismerek… Van valaki, akinek van megfelelő ruhája, és talán ad is nekem. Csak egy kicsit nehéz eset az illető. Nem szívesen háborgatom.
– Nehezebb eset, mint ez a fickó volt, aki majdnem megölt minket?
– Igen – bólintott határozottan Ticca, majd kicsit elbizonytalanodott a hangja. – De azt hiszem, egy próbát megér. Keressük fel, ha ad ruhát, akkor marad a terv, ha nem, akkor feladjuk. Jó?
– Nem örülnék neki, ha fel kéne adnunk. Maradjunk annyiban, felkeressük az ismerősödet, és ha nála kudarcot vallunk, akkor nekilátunk, és keresünk egy másik alkalmat. Végül is, van egy siklónk. Hátha azt felhasználhatjuk valamire. Majd végiggondolom – magyarázta a srác, és elnézett a város fölött, ábrándosan, bele a kék égbe, és utána hosszan hallgatott.
Ticca sem szólt, nem akarta megzavarni. Úgy érezte, Lin szívesen megtartaná a járművet. Pedig tulajdonképpen semmire sem használhatják, hiszen lopott. De ha csak egy pillanatra is visszagondolt arra fantasztikus utazásra, magasan az utca szintje felett, akkor megértette.
Milyen jó lenne kipróbálni teljesen a városon kívül, a sivatagban, ahol aztán igazán lehetne vele száguldani! Álom, ami soha sem válik valóra!

### XI.

Az ausztrál nagykövetet Thomas Clerknek hívták, de ezt az egzotikus nevet kevesen tudták tisztességesen kiejteni a Kínai Birodalomban. Nem is erőltette, maradt tisztelt nagykövet úr, az tökéletesen megfelelt. Kisebb-nagyobb megszakításokkal húsz évet élt Új-Pekingben, az elmúlt három évben ő vezette az Ausztrál Föderáció követségét.
Jelenleg egy minden luxussal felszerelt, első emeleti, panorámás szobában ült, ahonnan jó rálátás nyílt a császári palota átláthatatlanul magas falára. Valahogy mindig szimbolikusnak érezte, hogy a követség épülete itt helyezkedik el, közel a császárhoz, de a falon kívül. A császár. Az új császár. Lepillantott az ölébe fekvő lapmonitorra. Őfelsége Tien Naga-Hai Huang-Ti pszichológiai elemzését olvasgatta éppen, és elégedetlen volt. „Feltehetőleg”, „jórészt”, „talán”, „feltételezzük” kifejezésekkel volt tele. Semmit sem ért.
– Mit őrizgetsz amögött a tökéletesen rezzenéstelen arcod mögött, jó császárom? – motyogta maga elé szórakozottan.
– Tessék? – szólalt meg mellette Aisha.
– Ne tégy úgy, mintha nem hallottad volna. Vagy talán valami baj van a füleddel?
– Nem, természetesen tökéletesen hallottalak, de udvariasabb volt egy kérdéssel felhívni a figyelmedet, hogy megint magadban beszélsz, mint egyszerűen választ adni.
– Adj választ, ha van válaszod – vont vállat a nagykövet, és közben szeretettel nézte a tökéletes nőt. Igen, tökéletes, nincs ebben semmi túlzás. Arányai, arca, orra, ajka, de még a fülei is tökéletesek. A haja pompás fekete, a helyi ízlésnek éppen megfelelő, a szeme enyhén vágott, a bőre kicsit sötétebb, mint a kínai eszmény, de ez csak tökéletesebbé teszi. Pár éve, Alice Springsben ismerték meg egymást, természetesen hivatalból. A nő segített neki egy jelentéktelen ügyben, azóta nem találkoztak, csak most, hogy a nagykövet idekérette Pekingbe. Azóta Aisha még szebb lett, ha ez egyáltalán lehetséges.
És az ő esetében ez a veszedelmes külső még veszedelmesebb belsőt rejt. Itt van például rögtön ahogy elemez.
– Nagy-nagy semmit őrizget magában az új császár – kezdte most is a nő hideg tárgyilagossággal. – Egy kölyök, egy buta gyerek. A tehetsége éppen csak arra volt elég, hogy túlélje a gyerekkorát, ami tekintve a helyzetét, nem kevés, de korántsem elég, hogy uralkodjon is. Csak azért került a trónra, mert az apja fiának született, de nem való oda. Túl idealista. Javítani akar a világ folyásán. Nonszensz! Tesz majd pár forradalmi újítást, amiért a nagy családok megharagszanak, és megölik. Béke poraira. Ennyi az új császár, semmi több.
– Nem feltétlenül. De legalábbis nem ilyen gyorsan. Ha ügyes, még évekig uralkodhat.
– A vágyaid beszélnek belőled. Felcsillantotta előtted az embargó felülvizsgálásának a tervét, tehát most az ő oldalán állsz, és szeretnéd, ha megszilárdítaná a helyzetét.
– Nem hazudott, amikor az embargóról beszélt, vagy legalábbis nagyon ügyesen hazudott. Mértem a vérnyomását meg a testhőmérsékletét – bökött a nagykövet a műlábaira, melyekben jó pár érdekes műszert rejtettek el a tervezők.
– És még ha komolyan is gondolta? Hol talál hozzá szövetségest? Szerinted bárki a Birodalomban egyetértene vele, ha nyitna felénk, és enyhítene az embargón?
– Az esély kevés, de hát nem kell-e minden kicsi esélybe belekapaszkodnunk? Te nem emlékezhetsz rá, de én ott voltam, amikor az öreg császár aláírta azt a förmedvényt. Öntelten vigyorgott, és szánt szándékkel elejtette az ecsetet, hogy valakinek le kelljen hajolnia érte. Hogy milyen egy féreg volt az az ember!
– Elragadnak az indulataid – figyelmeztette csendesen Aisha, de a nagykövet ez egyszer nem is akarta titkolni.
– Azt az átkozott egyezményt azért erőszakolták ránk, hogy tönkretegyen minket! Minden pici esélyt meg kell ragadnunk, hogy érvényteleníthessük, és most itt az első lehetőség. Az új császár talán enyhít rajta valamennyit.
– Nem. Nem érdeke, hogy felülvizsgálja, és nem is tudjuk rákényszeríteni. Még mindig a Birodalomnak van a legerősebb serege az egész világon.
– Még talán igen. De hamarosan lemaradnak a versenyben – szögezte le határozottan, a nagykövet, és mintegy véletlenül két robotlábára esett a pillantása. – Mindegy, térjünk a tárgyra.
Aisha kihúzta magát a kényelmes fotelben, mint egy kecses macska, aki fülét hegyezve figyel.
– Közvetlen információkra van szükségünk a császár szándékait illetően – kezdett bele Thomas Clerk. – Vagy legalább személyes adatokra, hogy kiegészíthessük ezt a pokolian hiányos jelentést – bökött a lapmonitorjára, amin az új császárról szóló pszichológiai jelentés állt.
– Ezért nekem meg kell vele ismerkednem, és el kell bűvölnöm.
– Pontosan.
– Negatív. Soha nem jutok a közelébe.
– Holnapután kijön a palotájából. A városházán bált adnak a tiszteletére. Ott megismerheted.
– Be se engednek. Ha csak a közelébe megyek egy fémdetektornak, azonnal felharsan a vörös riadó, és két lábbal rúgnak ki, ha nem egyenesen a börtönbe kerülök.
– Ne tegyél úgy, mintha nem tudnál bolonddá tenni egy primitív fémdetektort. Amúgy pedig ausztrál állampolgár vagy, nem zárhatnak be csak azért, mert van benned némi fémbeültetés.
– „Némi” – ismételte élesen Aisha. – Tudod, hogy erre a kérdésre milyen érzékenyek. „Ne keverjük az embert a gépekkel.” Lehet, hogy jog szerint nem bánthatnak, de mi van, ha a tömeg meglincsel, ott, helyben a bálon, csak mert kiderül, hogy a hallójárataimban van pár gramm króm? – kérette magát a nő unott hangon, de a nagykövet biztos volt benne, hogy egyszerűen csak nem tetszik neki a feladat.
– Most te esel túlzásokba. Nem lincselnek, rohamosan csökken a kiberbeültetések ellenzőinek száma a Birodalomban. Állatokba például már évek óta szabad beültetni, és bizonyos, életveszélyes esetekben emberbe is. De hogy véletlenül se legyen baj, beviszlek külön, a diplomáciai belépőmmel. Egy kísérőt vihetek. Te leszel az.
– És ha ott vagyok? Ott mindenki a császárt akarja majd, mindenki. Az idétlen tinédzserektől az éltes nagymamákig mindenki ott fogja billegetni magát, hogy felfigyeljen rá őfelsége.
– Mindnél jobb vagy. Kapcsolatot építesz ki a császárral, és elbeszélgettek. Közben megtudsz róla mindent, amit csak lehet. Eddig védett életet élt a palotában, nem fértünk hozzá. Nincs róla tisztességes pszichológiai anyagunk, vakok vagyunk vele szemben, tehát minden apró szilánk értékes. Egy rövid, kötetlen beszélgetéssel te már rengeteg adatot hozhatnál róla. Ha nagyon jól jön össze, talán még meg is kedvelteted magad, és később a meghívásával bejutsz a palotába. Ez lenne a főnyeremény.
– Ne álmodozz róla – legyintett unottan Aisha, de ezen a ponton a nagykövet felemelte a hangját.
– Ezért kértelek át Alice Springsből, ezért az egyetlen ügyért!
– Én pedig örömmel jöttem, mert már borzalmasan untam magam a fővárosban, ezt is tegyük hozzá. Nem lennék itt, ha nem akarnám – figyelmeztette a nő hidegen, ami kicsit visszafogta a nagykövetet.
– Akkor mi most a baj?
– Nem mondom, hogy nem elég nehéz, nem elég veszélyes, vagy nem elég fontos ez a feladat, csak… Kicsit sablonos. Légy szép, mosolyogj édesen, csábítsd el a fontos embert! A legrégebbi sablon.
– A fenébe a kényes ízléseddel, Aisha, de rendben! Ne szaladjunk előre, maradjunk csak az első lépésnél. Menj el a bálba, és próbáld meg elérni, hogy fél percen át kötetlenül beszélgessen veled a császár. Ennyi és semmi több!
– Ennyi és semmi több – ismételte színtelen hangon a nő, majd csak elmosolyodott, egy végtelenül gúnyos, apró kis mosollyal. – Azért te nem bánnád, ha az ágyában ébrednék!
– Ennyire jó eredményre még tőled sem számítok – szögezte le a nagykövet túlzó komolysággal, majd ő is elmosolyodott. – De be kell vallanom, ha sikerülne, örülnék!
Aisha megvetően elhúzta a száját.
– Nem. Nem esetem az önálló akarattal nem bíró politikai báb. Egyébként is, mindössze a kínai császár, ez nekem kevés.
– Hol találsz ennél többet? – csodálkozott rá látványosan a nagykövet, de látszott, hogy ezt most már ő is csak tréfának veszi.
– Hát, ha nincs jobb a láthatáron, akkor esetleg bedobom magam – állt fel a fotelből Aisha, és teljes tökéletességének tudatában magabiztosan felszegte a fejét, tekintete a palota fala felé fordult. Oda bejutni kívülállóként gyakorlatilag lehetetlen. Tehát neki való feladat, mosolyodott el még utoljára.
Vigyázz, te idealista gyerek, aki a véletlen szeszélye folytán császárrá váltál, jövök!

### XII.

Medve végtelen türelemmel ült az asztal mellett, a megszokott helyén, a mahjong-klub hátsó szobájában.
– Én mindent megértek – bólogatott lassan. – Megértem, hogy nem a te hibád volt, Ugróegér, megértem, hogy nem te rontottad el, Menyét. Megértem én, csak azt kérem, hogy alaposan magyarázzátok el a részleteket, mert így, felületesen szemlélve, mondjuk csak az eredményt tekintve, pont úgy néz ki, mintha két kamaszgyerek meghintáztatott volna titeket.
– Mint mondtam… – kezdte volna Menyét, de Medve leintette.
– Nem az érdekel, amit már mondtál. Annak örülnék, ha valaki részletesen, ismétlem, részletesen elmesélné az eseményeket. Mondjuk te, Ugróegér. Kezdd talán ott, hogy elindultál a kockanegyedekbe a Menyéttől kapott információkkal.
– Elindultam – kezdett bele a történetbe nagy levegőt véve Ugróegér, majd hogy senki sem szólt közbe, kelletlenül folytatta. – Az új sportsiklómmal, nem mintha panaszkodnék, hogy elveszett…
– Elvesztetted, egyelőre úgy látom, elvesztetted a saját hibádból, és eszembe sincs megtéríteni neked az árát – szögezte le Medve, majd szélesen elmosolyodott. – De talán most meggyőzhetsz, hogy rosszul látom, rajta, magyarázd meg a történteket! 
Ugróegér ezt úgy fordította, hogyha mindent elmond, akkor talán visszakapja az új jármű árát. Végül is, feladata elvégzése közben veszett el. Így már sokkal lelkesebben folytatta a mesét, néha még a nyelvét is kidugta a nagy koncentrálásban, hogy mindent szépen elmondjon.
– Leálltam „Csen Csillogó Csecsebecse” boltja mellett egy sarokra, majd vártam. Jött a küldöncszolgálat, hozták a csomagot. Amikor a küldönc elment, bementem a boltba, és jól ráijesztettem arra a Csenre. Nem kellett hozzá sok. Csak mondtam, hogy a holmi feltehetőleg lopott, és nagyon megjárja, ha orgazdaság vádjával feljelentem. Utána nagyon készséges volt, hogy csak egy ismerőse rendelte ide, és ő nem tud róla semmit. De csak bújjak el a hátsó helyiségben, és ő majd jelez, ha jön az ismerőse a csomagért.
– Kértél személyleírást az illetőről? – szólt közbe Medve.
– Nem, de hát a boltos annyira őszintének tűnt! – rázta a fejét szomorúan Ugróegér. Hiába, ezt valóban elrontotta, hogy a fene esne belé, ha emiatt ugrik a siklója!
– Értem – mosolygott töretlenül Medve, és látszólag nem haragudott.
Ugróegér kicsit nyugodtabban folytatta.
– Tehát, jött az a kissrác, meg a csaja. Róluk van kép! Én csináltam.
– Láttuk, szép munka – bólintott Medve, és lepillantott az asztalon előtte fekvő lapmonitorra. Érdekes két arc, a lány meg a fiú, van bennük valami, de ezen majd később gondolkodik. Most figyelt.
– Hát, ahogy bejöttek, előbb csak azt hittem, vevők, meg a boltos is úgy tett. De azért feltűnő volt az egész, meg gyanús. Már éppen kiléptem volna a függöny mögül, ahol rejtőztem, hogy beszéljek velük, és rájuk ijesszek, de a boltos valahogy figyelmeztette őket, úgyhogy kimentek az utcára. Én meg utánuk. Biciklivel voltak, persze, tehát a siklóval mentem utánuk.
Kevésbé feltűnő lett volna egy biciklit lopni, és azzal titokban követni őket, vélte Medve, de nem szólt közbe. Ezek itt amatőrök, nem lehet tőlük túl sokat várni.
– Már majdnem utolértem őket, amikor a srác lepattant a bicikliről, míg a kiscsaj eltekert. Nem tudom, hogyan képzelte, teljesen bolond volt az a gyerek! Simán halálra gázolom, ha az lett volna a célom.
– De ugye nem az volt a célod, hogy nyílt utcán vérfürdőt rendezz – szúrta közbe Menyét, csak hogy ő is beleszóljon, és mutassa, ő helyes utasításokat adott.
– Nem hát! Élve kellett, épen, ahogy mondtad. Gondoltam, megállok, és elbeszélgetek vele, a lány meg majd meglesz később. De az az idióta hozzám vágta a biciklijét! Muszáj volt félrekapnom a kormányt, hogy ne karcolja meg a vatta új siklót! A bicikli persze szarrá tört, én meg leszálltam, hogy elkapjam a srácot. Elfutott, én utána, és tényleg simán utolértem volna.
– De közben otthagytad a siklót – szögezte le Medve, csak hogy Ugróegér újabb hibája se sikkadjon el, bár nem volt benne biztos, hogy a fickó egyáltalán felfogja, hogy ez hiba, méghozzá a javából.
– Leállítottam a siklót, csak nem volt időm lezárni, különben a srác esetleg megpucol a kis utcákon – magyarázkodott Ugróegér. – A csaj meg nyilván körbe jött, felült a nyeregbe, elgázolt, és elzúgott a lökött haverjával. Világos, hogy nem tehetek róla, a kis patkányok pofára ejtettek.
Épp csak elég ostoba voltál, fiam, hogy két talpra esett gyerek becsapjon, vélekedett Medve, de hangosan csak annyit mondott, hogy „folytasd”.
– Utána visszamentem, ahol a siklóm hagytam, de ott már csak a srác biciklijének a roncsai voltak. Azzal már tényleg nem lehetett mit kezdeni. Meg persze ott volt a kiscsaj biciklije is, arra felültem, és visszamentem a bolthoz. A boltos persze esküdözött, hogy nem ez a két gyerek volt, akit keresek, és akkor adott is személyleírást is. Persze, akkor már nem hittem neki. Elvettem a csomagot, de nem nyitottam ki, csak Menyét, amikor átvette.
– Bocsáss meg, Medve, lehet, hogy meg kellett volna vele várnom téged, de gondoltam, fontos lehet, és végül is nem tettem kárt semmiben, igaz? – mentegetődzött Menyét sietve, de Medve leintette.
– Ez nem lényeges részlet. Folytasd, Ugróegér, mi történt utána?
– Utána? Utána már semmi. Felkaptam a csomagot, és hazatekertem jelentést tenni.
Egy lopott biciklivel, pompás, vélekedett Medve. Zsenikkel vagyok körülvéve! Miért is csinálom ezt a munkát, merült fel benne, nem először azóta, hogy belevágott.
– Ennyi?
– Hát, más már nem nagyon volt… – bizonytalanodott el Ugróegér.
– Jó. Akkor most hagyjatok gondolkodni.
Medve ezzel összefűzte a kezét terjedelmes pocakja felett, és eltűnődött. A kibontott csomag ott hevert előtte, a ruhák szépen kiterítve az asztalra. Kék, félselyem nadrág és ing, olcsó, egyszerű darabok. A császári palota személyzete hord ilyet, esetleg jobb éttermek pincérei, meg más, hasonló státuszú alkalmazottak. Miért rendeltek maguknak ilyet azok a gyerekek?
Medve tökéletesen el tudta fogadni Menyét azon magyarázatát, hogy ez a két gyerek mindössze megtalálta a kártyát, és egyszerűen csak élvezték, hogy luxusholmikra költhetnek egy kis lopott pénzt. Ez stimmel, elvégre rendes, kockanegyedbeli gyerekek nem ölnek, nem rabolnak, vagy legalábbis nem rabolnak hullát. Azaz nyilván találták a kártyát, és miután kipróbálták a tea-automatánál, hogy működik, nekiláttak rendelni maguknak mindenfélét, amiről eddig csak álmodozhattak.
Ezt a magyarázatot el is tudta volna fogadni, és hagyta volna a gyerekeket játszani (most mit számít pár ezer jüan, legyen egy jó napjuk a kölyköknek!), ha mondjuk egy 3D játékautomata konzol lett volna a csomagban. Vagy piperecikkek, édesség, divatos ruha, esetleg egy új bicikli. De miért rendel egy kockanegyedekbeli lány olyan ruhát, amit soha nem vehet fel a környezetében?
Miért akar valaki magának olyan ruhát, amit például a palota személyzete hord?
A válasz nagyon egyszerű volt.
– Tehát nem kell értetek menni, eljöttök hozzánk – motyogta maga elé félhangosan.
– Tessék? – kérdezett rá Menyét értetlenül.
– Megvan. Tehát, Ugróegér. Ha nem kerül elő a siklód, kifizetem, elvégre munka közben vesztetted el. Három hetet adok a rendőrségnek, ha addig nem találják meg, megkapod a pénzt. Addig pedig járj gyalog. Ez jó figyelmeztetés lesz, hogy legközelebb jobban vigyázz, és ne nézz le még gyerekeket sem.
– Értem, uram, és köszönöm! – derült fel Ugróegér, és közben arra gondolt, hogy anyád, az a… Három hétig gyalogoljon? De mindegy, kibírja, és utána kap egy új siklót, ez a lényeg!Három 

– Ne köszönd, a feladatod még nem ért véget. Járd körbe a Kelet-48 negyedet a két képpel, amit a fiatalokról készítettél. Hátha megtalálod őket.
Medve persze tudta, hogy ez így igen nehézkes és lassú is lesz. Ujjlenyomatból semmiség lenne azonosítani őket, ahhoz az adatbázishoz, bár kicsit szabálytalanul, de hozzáfér. Ám két fénykép, hát mire jó az? Ó, hol van már a fényképes nyilvántartások rendszere! Még az ő fiatalkorában is egész jól működött, de aztán az ujjlenyomatok kiszorították a könnyen becsapható képfelismerő paneleket. De végül is ez most mindegy.
– Találd meg őket – ismételte meg határozottan. – Hamarabb, mint én, ha ki akarod köszörülni a csorbát, amit a boltnál vétettél.
– Te is kimégy keresni őket az utcára? – csodálkozott el őszintén Ugróegér, és Medve megint elhatározta, hogy ő ezt abbahagyja. Amint lehet. Még Ugróegér sem lehet annyira korlátolt, hogy ilyesmit feltételezzen róla. Ezer éve nem dolgozott az utcán, és nem is érezte hiányát, hogy lesüllyedjen erre a szintre. De az ő korában az ember már annyi szálat tart a kezében, hogy mindig van más lehetősége. Például, kiváló kapcsolata volt a palotában. Majd körbeküldi a képeket a császári palota személyzetének azon tagjai között, akikhez elér. 
De erről nem beszélhet itt, ez egy másik szál, egy másik identitás.
– Van ennek más módja is, de hagyjuk. Te koncentrálj a saját feladatodra!
– Persze! Hidd el, gyors leszek, gyorsabb, mint te! – bizonygatta maga előtt is elég bizonytalanul Ugróegér.
Pedig Medve úgy érezte, tisztességes feltételeket szabott. Ő csak akkor találja meg ezt a két kiváló gyermeket, amikor azok belépnek a palotába, ami hetekbe is telhet. Addig Ugróegér megkeresheti őket. Ha pedig a fickó kudarcot vall, akkor majd ő megleli őket. Előbb-utóbb biztosan fel fognak tűnni a palotában, hisz miért venne valaki személyzetnek való ruhát, ha nem azért, hogy beszivárogjon a személyzet közé vegyülve?
Azt viszont nem tudta, mit akarnak. Pedig akarnak valamit, és fontos nekik. Különben ugyan honnan vették volna a bátorságot, hogy szembe szegüljenek egy olyan ijesztő férfival, mint ez a csapott homlokú Ugróegér, hogyan mertek volna siklót lopni, és miért kockáztatnák a börtönt a palotába való bejutással? Van valami komoly céljuk, valami nagyon mélyről mozgatja őket.
Egyértelműen cselekvő félként benne vannak az eseményekben, de Medve nem látta, hogy pontosan hogyan. Talán még kitalálja, ha eleget gondolkodik rajta, vagy ha kap új információt, de ha nem, az se baj. Majd elmondják, ha meglesznek. Mert meglesznek, sóhajtott elégedetten Medve, és elbocsátotta embereit. Az arcuk ismert, és most már keresik őket. Biztosan meglesznek.

### XIII.

Érezhetően a kockanegyedek rosszabb részén jártak. Kicsit kevesebb üzlet, kicsit kevesebb ember, kicsit kopottabb vakolat. Kicsit több kosz, pedig a takarítódroidok itt is ugyanúgy működtek. Lin egyértelműen érezte, hogy itt kicsit szegényebb emberek élnek, holott sosem járt még ezekben az utcákban. Ticca vezette, letagadhatatlan helyismerettel.
– Tudod, innen költöztünk el – magyarázta félighátra fordulva.
– Megértem, hogy eljöttetek.
– Régebben nem volt ilyen rossz! – mentegette régi otthonát Ticca. – De aztán valahogy… valahogy lecsúszott az egész környék.
– Aha – bólintott megértően Lin. – És tulajdonképpen kit keresünk?
– A régi tánctanáromat. De nem kell hozzá bejönnöd, kint maradhatsz! – tette hozzá a lány sietve.
– Ezen a környéken feltehetőleg biztonságosabb bemenni, bármiféle sárkánytól is tanultál táncolni.
– Nem sárkány. Kedves asszony… lehetett valamikor. Azért hozzá kezdtem el járni, mert ő volt a legolcsóbb. Pedig akkor még egészen normális volt. Aztán szépen, lassan elborult.
– Mint a környék.
– Valahogy úgy. Már legalább két éve nem láttam, és attól tartok, most már teljesen elviselhetetlen vénasszony. De neki vannak régi táncruhái. Tudod, régen nagy táncos volt, még a császár is megnézte az előadását. A balesete előtt.
– Baleset? Súlyos balesete volt, ami miatt abba kellett hagynia a táncot?
– Hát, ez nem ennyire egyszerű – dörzsölte meg zavarában az orrát Ticca, és Lin tapintatosan nem kérdezett tovább, míg oda el nem érték a céljukat.
„Mej kisasszony tánciskolája” hirdette egy kopott tábla a feltehetőleg jobb napokat is látott pincehelyiség bejáratánál. Ticca nagy levegőt vett, és bekopogott.
– Takaroggyá’ innen, Hua, te disznó! – rikácsolt ki egy rekedt hang, feltehetőleg maga Mej kisasszony.
– A nevem Ticca Min. Talán már nem emlékszik rám… – kezdett óvatos magyarázkodásba a lány, mikor bentről durva zajok hallatszottak, majd kicsapódott az ajtó.
– Ticca Min? És gyakoroltad a bal lábad?
– Persze! – felelte gondolkodás nélkül és igen udvariasan Ticca.
– Hazudsz! – válaszolt sokkal kevésbé illedelmesen a vénasszony.
Lin csodálkozva nézte, életében nem látott még ilyen elhanyagolt embert. Mej kisasszony kócos volt, haja zsíros tincsekben a szemébe lógott, arca mocskos, fogai sárgásbarnák és igen hiányosak. Valami érthetetlen oknál fogva alul nehéz anyagú, földig érő szoknyát viselt, míg felül csak egy szakadozott, sosem mosott kombinét, ami sokkal többet engedett látni a vénasszony kebleiből, mint amire Lin kíváncsi lett volna.
– Megmondtam, Ticca Min, nem foglalkozom tovább veled, ha nem gyakorlod a bal lábad. Lusta tanítvány nekem nem kell!
– Nem táncolni jöttem. Üzleti ajánlatom van – nyögte ki a lány, mire a vénasszony felkapta a fejét, majd lassan elmosolyodott.
– Üzlet? No lám, miből lesz a cserebogár! A múltkor még én töröltem a taknyos orrodat, most meg üzletről beszélsz? Na, gyere be, de legyen jó az ajánlatod, vagy megbánod, hogy kikezdtél a vén Mej kisasszonnyal!
Ezzel előre bicegett, a bal lábát láthatóan húzva.
– Sosem törölte az orrom, becs’ szóra! – biztosította Lint suttogva Ticca, ahogy a vénasszony mögött beóvakodtak a pincébe.
Valaha valóban táncterem lehetett, a kockanegyedekben megszokottnál nagyobb, öt méterszer öt méteres helyiség, de már ellepte a szemét. Mindenütt ládák, műanyagtányérok, itt-ott bennük felejtett ételmaradékkal, egy kint hagyott matrac, melynek bélése sok helyütt kilátszott. A részletek, szerencsére, sötétbe vesztek, mivel a plafon alatt vágott ablakokat rongyos, de sűrű szövésű függönyök fedték, és feltehetőleg eltömődhetett a tükörkábel, így csak az ajtón át szűrődött le némi fény.
Lint mégsem a látvány zavarta leginkább, hanem a szag. Jellegzetes, csípős szag, amit csak pár perc múlva sikerült azonosítania. Rizspálinka? Egy ember, aki rendszeresen alkoholt iszik, és feltehetőleg nagy mennyiségben? Hihetetlen volt, de nemsokára észrevette az üres műanyagpalackokat oldalt.
– Szóval, mi az üzlet, Ticca Min, amivel háborgatod a vén Mej kisasszonyt? – kacarászott közben a vénasszony, és nehézkesen leült a matracra, gondosan maga alá húzva a bal lábát, még a szoknyáját is eligazgatta felette.
Miért a lábait takargatja, gondolkodott el Lin, amikor a, nos, a felső teste illetlenül csupasz.
– Bérelni szeretnénk öntől valamit – kezdte Ticca óvatosan.
Ők nem ültek le. Nem volt hova.
– Bérelni? Bármit, rajta, vihetitek, csak fizessetek. De ne kártyával! Menjetek ki a sarokra, Hua boltjába. Hua egy disznó, nem akar kiszolgálni. Azt mondja, tartozom. Hozzatok szépen pár kis flakont tőle, és utána vihetitek, amit csak akartok!
– Ez méltányos ajánlatnak hangzik – nyögte Ticca zavartan. Egyáltalán, kiskorúak vehetnek alkoholt a jelenlegi szabályok szerint? De ez egy későbbi probléma volt.
– Ruhát szeretnék bérelni – folytatta hát. – A régi táncos ruhákból egy szépet.
A reakció félelmetes volt.
– Te meghaaaaaalsz! – sikoltotta a vénasszony, és két karjával kalamolva igyekezett talpra lökni magát. – A ruháim nem eladók, megmondtam ezerszer, hiába kerülgetitek őket, ti patkányok! Mind az én emlékem, a császár előtt táncoltam bennük, azokhoz az emlékekhez senkinek nincs joga, azok az enyémek!
Ticca habozás nélkül menekült ki az utca felé. Megtehette, a vénasszony nehézkesen tápászkodott fel, még a rettenetes indulat sem tudta rávenni a bal lábát, hogy az rendesen hajoljon. Majdnem fel is borult, de végül meglelte az egyensúlyát, és már indult volna a lány után, habzó szájjal rikácsolva, amikor Lin elé állt.
– Nem! – kiáltotta Mej kisasszony arcába. – Nem, így nem beszélhet Ticcával! Ő udvariasan kért, illendően viselkedett, elvárhatja, hogy maga hasonlóan illendően viselkedjen!
A fiatal fiú éles hangja kicsit visszahőköltette a vénasszonyt, meg talán az erejét is felemésztette a hirtelen dühkitörés.
– Mi? Illem, illemről beszélsz? – lihegte vérben forgó szemekkel.
– Lin, gyere ki, veszélyes! – kiabált kintről Ticca, de a srác nem mozdult.
– Igen, illemről beszélek – ismételte, és állta a vénasszony tekintetét, míg az görcsösen kacagva hátra nem tántorodott.
– Illem? Én, és az illem? A létem maga végtelen illetlenség, már élnem sem lenne szabad, nemhogy illetlenkedni! Ezt nézd, te taknyos kölyök, nézd, miféle szörnyeteg vagyok, nézd, és menekülj előlem!
Ezzel felemelte a szoknyáját, és felcsapta a bal lábát egy ott álló ládára. Fémesen csattant az a láb, és Lin hitetlenkedve bámulta az elé táruló látványt. Fémcsövek, huzalok, műanyag csatlakozók és drótok alkották azt a lábat, már amennyiben ezt lábnak lehetett nevezni.
– Na, látom, kölyök, elállt a szavad. Meghökkentél, mi? – lihegte vicsorogva az öregasszony.
– Igen, meghökkentem – felelte Lin kötelességtudóan, és sokkal csendesebben, mint ahogy előtte beszélt. – Hogyan lehet egy ilyen csodálatos hidraulikát ennyire elhanyagolni? Nem látja, hogy csupa kosz az összes csatlakozó?
És akkor tényleg csend nehezedett a helyiségre, a vénasszony csak bámult, ahogy Lin lassan letérdelt a lába elé, elővette a szerszámceruzáját, és finoman nekilátott kioldani a helyéről a robotlábat.
– Elnézést, tisztelt Mej kisasszony, de muszáj egy kicsit kitakarítanom, és átnéznem a huzalozását. Látszik, hogy évek óta nem olajozták, biztosan akadozik, de pár perc alatt rendbe teszem, és utána sokkal jobb lesz. Nem kérek érte pénzt, nekem tesz szívességet, ha dolgozhatok rajta. Még sosem szereltem kibervégtagot, bár sokat tanultam róla, mert érdekelt. Ahogy látom, ez nem valami ócska, hazai gyártmány. Ausztrál, igaz?
– Igen – felelte csendesen a vénasszony, és lerogyott a matracra. – Ticca Min, hozzál nekem egy korty rizsbort, mert szomjazom!
– Igenis, Mej kisasszony – suttogta Ticca, aki már éppen visszaóvakodott a pincébe.
Most sietve elrohant a sarki boltba, melyen csinos felirat hirdette: „Hua Mennyei Finomságai”. Persze, rossz előérzetei itt is valóra váltak.
– Gyereknek nem szolgálhatok ki alkoholt – rázta a fejét a boltos, kövérkés, valóban disznószemű, de amúgy barátságos férfi.
– Nem nekem lesz. Mej kisasszonynak viszem.
– Őt még kevésbé szolgálom ki. Ivott már eleget abban a hosszú, eltékozolt életében!
– Régi tanítványa vagyok, sokkal tartozom neki. Neki köszönhetem, hogy táncossá váltam – hazudta folyékonyan Ticca, és érezte, hogy közben elpirul. – Szépen kérem, tisztelt Hua úr, adjon egy kis adag rizspálinkát!
A férfi kicsit hezitált, majd nagyot sóhajtott.
– Végül is, a vénasszonynak már mindegy, nem sokáig lakik már a szomszédságban – vett elő egy kicsi műanyag flakont a pult alól, és csak megrázta a fejét, amikor Ticca fizetni akart.
Mikor a lány visszaért a pincehelyiségbe, Lin éppen visszaillesztette a kisasszony lábát a helyére.
– Próbálja ki, remélem, jobb lett – állt félre, és kritikus szemmel nézte, ahogy Mej kisasszony spiccbe feszítette a robotlábat, majd vissza. Még kétszer kipróbálta, aztán észrevette az ajtóban várakozó lányt.
– Látlak, Ticca Min, add azt az flakont! – vette el tőle a rizspálinkát, és mohón felhajtotta a felét. – Jó, hogy eljöttél. Jó, hogy hoztál inni, és jó, hogy elhoztad ezt a fiút.
– Lin kiváló műszerész – motyogta maga elé bátortalanul Ticca. – Azért pedig bocsánatot kérek, hogy kérni merészeltem a ruháit. Nem tudtam, hogy ennyire fontosak.
– Mire kellenének? – kérdezte az öregasszony, immár teljesen normális hangon.
– A császárral kell találkoznom – suttogta, ha lehet még halkabban Ticca.
– Bolond lány! Miért kergetsz rózsaszín felhőket, amikor itt van melletted ez a fiú?
– Ígéretet tett egy haldoklónak, azért kell mennie – szólt közbe Lin, mielőtt Ticca tiltakozni kezdett volna részben személye és a császár, részben személye és Lin közötti bármiféle kapcsolat feltételezése ellen.
– Mit ígérgetsz felelőtlenül, buta lány! Még hogy a császár! No, nézzük azokat a ruhákat. Ha őfelsége fog benne látni téged, akkor odaadom. Ez méltó alkalom, hogy még egyszer, utoljára viselje őket valaki. Ott, azt a ládát lökjétek félre, alatta, az asztal régi helyén vannak eltéve.
Lin már tette is, amit kért. Lelke mélyén nagyon félt, hogy a ruhák is valamely kosz-halom mélyén gyűrődnek, de nem. Szépen, precíz rendben voltak eltéve abban a rekeszben, ahova annak idején az asztalt lehetett behajtani. Halványan még valami illatszer is érződött rajtuk.
– Ne azt a felsőt, hanem bal oldalt, alulról a másodikat. Az jó lesz neked! – mutatott Mej kisasszony az egyik, selyempapírba csomagolt darabra. – Fiú, húzd el a paravánt, hogy Ticca Min átöltözhessen mögötte!
Ticca idegesen vonult be a paraván mögé, és óvatosan belekukucskált a kiválasztott csomagba, majd elszörnyedt. Rendben, valóban előkelő ruha volt. De hogy ezt neki fel kell vennie?
Az előző öltözetet, melyet Csen boltjába rendeltek, maga választotta. Az kedves, égkék árnyalatú félselyemből készült, és egyszerű volt a szabása is, egy egyenes szárú nadrág, meg egy hosszú kabát. A kiválasztás fő szempontja az ár volt, mivel nem akarta feleslegesen pazarolni a halott ember pénzét, meg neki tetszettek is ezek az egyszerű darabok. Úgy érezte, minél kevésbé feltűnő jelenség azon a bálon, annál valószínűbb, hogy élve megússza. De a Mej kisasszony által választott ruha minden volt, csak nem diszkrét! Széles szoknya, vörös alapon arany minták, fodrok, és eleve, a szabása olyan bonyolult, hogy nem is értette, hogy néz ki, míg fel nem vette.
Aztán meg csak állt, és szörnyülködve bámult le saját magára.
– Jó rád? – harsant fel a paraván mögül Mej kisasszony rekedtes hangja.
– Tökéletes a mérete – válaszolta Ticca. Mert a mérete éppen tökéletes volt, ezt el kellett ismernie, még úgy is, hogy egyetlen más paramétere sem tetszett.
– Akkor gyere elő, hagy lássalak!
„Szó sem lehet róla” válaszolta volna csuklóból Ticca, aztán észbe kapott. A bálon ezer ember előtt kell majd megjelennie ebben a göncben, ha most kettő előtt nem mer, akkor azt hogyan fogja megcsinálni? Óvatosan kerülgetve a szemétkupacokat előjött.
– Nem rossz – biggyesztette le az ajkát Mej kisasszony. – Fordulj körbe!
Ticca némán megtette.
– Na látod, hogy nem gyakoroltad a bal lábad, teljesen esetlenül mozogsz vele! Pedig jó táncos lehetett volna belőled – morogta a vénasszony ingerülten, majd kis szünet után, megemelt hangon folytatta. – A ruha kiválóan megfelel, odaadom, és nem is kölcsön, de végleg. Vidd, használd kedved szerint, és hozzon neked több szerencsét, mint nekem hozott! – intézte el fél mondatban az üzletet.
És Lin közben végig néma maradt, csak tágra nyílt szemekkel bámulta Ticcát az új ruhájában.

### XIV.

Őfelsége fáradtan ült a kis tavacska partján a fűben. Előtte rózsaszín tündérliliomok nyíltak, oldalt meg egy hosszúlábú kócsag lépkedett kecsesen a sekély vízben, ügyet sem vetve a tőle pár méterre pihenő emberre. A közöny kölcsönös volt, őfelségét sem érdekelte egy pillanatra sem a kócsag.
– Akkor vegyük át még egyszer. Az ausztrál nagykövet a számukra fenntartott titkos sávon üzent haza, és iderendelt egy új, felső „A” kategóriás ügynököt, valami különleges feladatra, amiről semmit sem tudunk, csak azt, hogy valamilyen módon köze van hozzám. Ez az ügynök a jövő héten fog megérkezni.
– Új információim szerint ez utóbbi állítás nem feltétlenül igaz. Lehet, hogy már meg is érkezett – szólt közbe lágy hangján SuRi.
– Lehet? Ha ilyen alapdolgokat is sikerült eltitkolniuk előlünk, akkor nagyon vigyázhatnak rá. Akkor pokolian fontos lehet ez a személy, illetve a feladata. Ami rendben is van, minden ország intrikál a saját céljai érdekében, ebben nincs semmi különleges. Csak azt nem értem, miért kell nekem most attól félnem, hogy pont az ausztrálok küldenek egy bérgyilkost? Nyitni akarok feléjük, eltörölni az igazságtalan embargót és szövetségre lépni velük. Kölcsönösen hasznunkra lenne. Miért kell nekem most félni tőlük?
– A Birodalom már sokat tett ellenük, felség. Okkal óvatosak, félnek, vagy akár gyűlölnek.
– Természetesen ezt is értem, de engem, konkrétan engem miért gyűlöl a nagykövet?
– Azért gyűlöl, mert most te magad vagy a Birodalom.
Őfelsége keze egy pillanatra ökölbe szorult, de végül nem ütött meg semmit. Mondjuk leginkább azért, mert nem volt a közelben semmi üthető, leszámítva a kócsagot, de az aztán igazán semmiről sem tehetett.
– Bizonyos szempontból rettenetes dolog császárnak lenni. Néha kicsit szüneteltetném.
– Felséged a császár, egészen a haláláig, melynek eljövetelét minden erőmmel késleltetni vagyok hivatott. Az utolsó programpanelem is hosszú életet kíván önnek.
– Tudom – motyogta maga elé a császár szomorkás mosollyal. – És azt is tudom, hogy most már a halálomig én vagyok a császár, csak éppen kicsit belefáradtam. Sokkal nehezebb csinálni, mint amilyennek kívülről tűnt. Apámon legalábbis nem látszott, hogy annyira megviselte volna.
– Ő soha nem végezte olyan lelkiismeretességgel ezt a munkát, mint ön, felség – közölte a droid hidegen, és a császár hozzáképzelte a hanghoz azt az általa oly jól ismert, megvető mosolyt is. – Ő csak saját magára gondolt, mások sorsa nem érdekelte. Természetesen, ha felséged ebben követni óhajtja, akkor ön is sokkal kisebb tehernek érzi majd az uralkodást.
– Nem! – vágta oda rögtön a császár, és még mondott volna mást is, de SuRi közbeszólt:
– Hsziu-Cse közeledik.
Őfelsége felkapta a fejét, és valóban meglátta unokahúgának karcsú alakját feltűnni a bokrok között.
– Mi van, bátyó, magadban beszélsz?
– Csak a beszédemet gyakoroltam – hazudta kapásból. – Amit a hétvégén kell elmondanom a városi fogadáson.
– Alig várom már azt a bált, jó móka lesz – mosolyodott el a császár unokahúga, pazar selyemsálát tekergetve az ujjai között. Mint mindig, most is a legújabb divat szerint volt öltözve, ami ezen a nyáron rövid szoknyát jelentett, hosszú harisnyával és fodros kiskabáttal, amely felett szalagos selyemkalapot hordott.
Egy csinos kalap a nagy semmi felett, összegezte a látványt őfelsége.
– Remélem, legalább te élvezni fogod az eseményt – hajtott azért fejet rezzenés nélkül.
– Neked is élvezned kellene. A te tiszteletedre adják, előtted fog hajlongani mindenki, a te gondolatodat igyekeznek majd kitalálni. Ostoba vagy, ha nem élvezed ki az utolsó cseppig!
Őfelsége pár pillanatot habozott, hogy mit is feleljen. Részéről végtelen undorral készült a bálra. Mert miből fog állni az egész? Meg fogja rohamozni félszáz megvadult hajadon, akik mind császárnévá szeretnének válni. Sajnos az apja precedenst teremtett, amikor elvett egy közönséges származású, nagyon szegény nőt. Egy hasonló bálon ismerkedtek meg, azonnal egymásba szerettek, és az öreg elvette feleségül. Az új császár szerint ez volt apjának az egyetlen pozitívan értékelhető cselekedete egész életében. Még azzal együtt is, hogy előtte kivégeztette két leghatározottabban tiltakozó tanácsosát. De ezzel sajnos példát mutatott, hogy efféle, mesébe illő csodák igenis vannak, azaz most tele lesz a városháza romantikus lelkű kislányokkal, akik arra várnak, hogy velük is megtörténjen a lehetetlen.
– Lehet, hogy élveznem kellene, de attól tartok, az én ízlésemnek túl nyüzsgő lesz – tiltakozott végül udvariasan. – Jobban kedvelem a csendesebb eseményeket.
– Elég baj az! – replikázott azonnal Hsziu-Cse. – Fel kell nőnöd a feladathoz. Mert most is, mit csinálsz? Itt ülsz a fűben, ami összekoszolja a ruhádat, ráadásul egyedül vagy, kíséret nélkül, mintha csak valami közember lennél. Körbe kéne hogy vegyen az udvartartásod, fénnyel és pompával, és parancsolgatnod kellene nekik, hogy tiszteljenek. Bele kell tanulnod, különben sosem lesz belőled rendes császár.
– A rendes császárrá válás felé vezető lépésként értékelnéd, ha most szigorúan megparancsolnám neked, hogy hagyj magamra? – kérdezett vissza élesen a császár, de Hsziu-Cse még ebből sem értett.
– Fenyegetődzöl, de te ugyan nem parancsolsz meg nekem semmit! Nincs hozzá tartásod. Szedd össze magad, mert az egész Birodalom megsínyli, ha gyenge, pipogya uralkodója van.
– Hát akkor megyek, és megkeresem az udvartartásomat. Hátha még nem késő kiadni nekik pár gyakorló parancsot – állt talpra hirtelen elhatározással őfelsége. Hsziu-Cse ezt véletlenül jól látja, ő valóban nem szeret parancsokat osztogatni. Csak akkor nyúl ehhez az eszközhöz, ha már nincs más lehetősége elérni a célját. És most van alternatívája, például szabadon elmehet.
– Nagyon helyes, csak így tovább! – kiabált utána elégedetten Hsziu-Cse, majd elindult az ellenkező irányba, de alig tehetett meg pár lépést, amikor egy bokor mögül előlépett egy titkár.
– Tisztelt édesanyja üzenetét hozom – hajolt meg illedelmesen. – A hercegnő arra kéri a hercegkisasszonyt, hogy késlekedés nélkül méltóztassa felkeresni őt a lakosztályában.
– Persze, persze, megyek. Vezess csak! És miért nem fésülködtél meg rendesen, mielőtt szolgálatba álltál?
– Megfésülködtem, hercegkisasszony.
– De felületesen! Megjegyeztem, nehogy azt hidd, hogy nem. Még egy hiba, és repülsz!
– Értem, hercegkisasszony!
E kis közjáték után Hsziu-Cse hercegkisasszony elégedetten sétált fel édesanyja, Tien Szenzu-Shé Huang-Ti hercegnő Liliompavilonbeli lakosztályába.
A császár nagynénje mindig gondosan ügyelt rá, hogy ne lépje át az orvosai által még éppen megengedhetőnek tartott százhúsz kilót. Ehhez ebben az évben már három testsúlycsökkentő műtéten kellett átesnie, és úgy sejtette, hogy még a nyáron szüksége lesz még egyre. Kettőre, háromra. Mindegy, az orvosok arra valók, hogy végezzék a munkájukat! Sosem hagyta el a lakosztályát, a hálóját átrendeztette, hogy fogadószobaként is használhassa. Ki sem szállt az ágyból, elterült a hatalmas párnák között, és teljes kiszolgálást követelt meg az orvosoktól és ápolóktól, akik nem győzték körbeugrálni.
– Kicsi lányocskám, gyere be! Ti meg, naplopók, kifelé! Bizalmasan szeretnék beszélgetni az én kis arany liliomvirágommal!
A személyzet hajlongva kisietett, ám amikor az utolsó ember mögött becsukódott az ajtó, egyik másodpercről a másikra elborult a hercegnő arca.
– Buta gyerek, hát mit csinálsz te, két lábon járó szerencsétlenség!
– Most tényleg semmit…
– Hallgass! Hallottam, hogyan beszéltél a császárral!
– Ó, csak tanácsokat adtam Nagának – legyintett könnyedén Hsziu-Cse. – Olyan bugyuta. Te is mindig azt mondod.
– De soha nem a szemébe. Ő a császár, az ő jóindulatán múlik a sorsunk.
– De Naga olyan…
– Őfesége Tien Naga-Hai Huang-Ti császár a megszólítása!
Hsziu-Cse kicsit várt, félre fordított fejjel, majd egészen más hangon szólalt meg.
– Te már megint teletömted magad a tablettákkal.
– Persze, aranyom – suttogta az anyja ellágyulva, és akkor egy pillanatig tényleg jól látszott a tekintetén, hogy nincs teljesen magánál. – Kellenek azok a pirulák, hogy tisztán lássak, és eltervezhessem a következő lépést.
– Az orvos megmondta, hogyha tovább szeded, hamarosan belehalsz.
– Az orvos egy begyepesedett agyú hivatalnok. Gondolkodás nélkül szajkózza, amit belevertek az egyetemen, de fogalma sincs az életről. Mint ahogy neked se sok. Mit beszéltünk, mi a mi célunk?
– Uralni a Birodalmat – válaszolta habozás nélkül Hsziu-Cse hercegkisasszony, mint aki ezerszer begyakorolt leckét mond fel.
– Okos kislány. És mi ennek a legfőbb akadálya?
– Naga. Azaz őfelsége Tien Naga-Hai Huang-Ti császár.
– Jól van, látom, gyorsan tanulsz. Ő az akadály, de egyben az eszköz is. És hogyan válhatsz te a legegyszerűbben a Birodalom császárnőjévé?
– Ha összeházasodom vele – adta meg a jól begyakorolt választ Hsziu-Cse.
– Pontosan. És én hogyan válhatok legkönnyebben a Birodalom császárnőjévé?
Hsziu-Cse zavartan vonta össze tökéletes ívű szemöldökét. Ez új kérdés volt.
– Te? Mármint te, mint császárnő? Hogyan lehetnél te császárnő?
– Hát úgy, butuskám, hogy én házasodom össze vele! – kacagta el magát öblös, mély hangon Shé hercegnő, és aztán még hosszan, bugyborékolva nevetgélt a saját viccén.
– De igazad van, erre valóban nincs sok esélyem – törölte ki a jókedv könnyeit a szeméből. – Neked viszont van, reális esélyed van elcsavarni az unokatestvéred fejét. Itt éltek együtt, gyakorlatilag te vagy az egyetlen fiatal lány, akivel találkozik. Ismered, ki tudod találni a gondolatait, és nem utolsósorban van egy kiváló anyád, aki jó tanácsokat ad. Minden esélyed megvan, hogy összeházasodj vele, hacsak el nem játszod olyan ostoba fecsegéssel, mint amit az imént hallottam tőled. Világos?
– Igen, tisztelt édesanyám! – hajtott fejet engedelmesen Hsziu-Cse hercegkisasszony. Nagyon unta már a társalgást. Természetesen szeretett volna császárnővé válni, de úgy vélte, ezzel eleget is tett a cél érdekében. Majd magától bekövetkezik, mint minden, amit eddigi, kurta életében akart, mit kell erről ennyit beszélni?
Nyilván az anyja is hosszúnak érezte a társalgást, már gyöngyözött a homlokán az izzadság.
– Este gyere be, majd elmagyarázom, hogyan kell viselkedned a városi bálon. Az jó alkalom lesz elkezdeni… – motyogta, majd fáradtan intett. – Kifullaszt ez a sok beszéd. Most menj, és küldd be a naplopókat!
– Hahó, személyzet, befelé! – kiabált kifele menet Hsziu-Cse hercegkisasszony, mire az oldalajtón bekukkantott egy ápolónő. – Rajta, tegyétek a dolgotokat! Szedjétek rendbe az anyámat, mert este tanácsokat fog nekem adni, és azt akarom, hogy addigra teljesen jól legyen!
– Megteszünk mindent, amire a modern orvostudomány képes – felelte alázatosan az ápolónő, és társaival együtt besiettek a hercegnő ágya mellé.
– Helyes. Engem meg valaki kísérjen le a fürdőbe. Egy gyógyfüves masszázs igazán jól esne – adta ki a parancsot a hercegkisasszony, majd elégedetten elvonult.
Shé hercegnő undorral nézett utána. Buta gyerek, aki az orráig sem lát. Mert mi lett volna az egyetlen természetes válasz arra kérdésre, hogy hogyan válhat ő, Shé hercegnő császárnővé? Hát úgy, hogy őfelsége Tien Naga-Hai Huang-Ti császár meghal. Ostoba tökfej a lánya, ha ezt sem látja. Mert ugyan az öröklési rendben a jelenlegi császárt a húga követi, de a kis Jin-Jin sokszor kijelentette már, hogy le fog mondani a trónról. Utána pedig én jövök a sorban, szögezte le Shé hercegnő.
Ám nem ragaszkodott ehhez a megoldáshoz. Meggyilkolni az unokaöccsét nehezen végrehajtható és nagy kockázatú terv. Ő teljesen megelégedett volna azzal is, hogy a lánya összeházasodik a császárral. Aztán majd pár év után kötnek egy kölcsönös uralkodási egyezményt, mint amit a nagyanyja, az öreg Huang-Ti lánya is kötött a férjével, ami egyenrangúvá emelte őket a trónon.
Igen, ez is jó megoldás. Nem olyan kívánatos, mint saját jogon császárnővé válni, de cserébe biztonságosabb. Tehát mielőtt megöleti a kis naiv Nagát, ad egy esélyt a lányának.
– Ha összejöttök azon a bálon, akkor jó, ha pedig nem, akkor jön a másik megoldás – motyogta maga elé, majd intett a nővérnek, hogy adjon neki még egy tablettát.
Illetve, gondolta végig ismét, ahogy a szer megszokott, keserédes íze szétfutott a szájában minek is azzal várni? Várt már eleget! Mégis csak jobb lenne rögtön azzal a bizonyos másik megoldással kezdeni, futott át a fején a gondolat, aztán elnyomta a nehéz, természetellenes álom.

### XV.

– Tudod, Mej kisasszony valaha tényleg jó táncos volt – magyarázta Ticca, míg hazafelé gyalogoltak. Bicikli nélkül legalább egy órába telt, míg hazaértek, volt idejük beszélgetni.
– És tényleg táncolt a császár előtt? – kérdezte Lin.
– Igen. Láttam a felvételeket, szólótáncot adott elő egy színházi előadáson, aminek a díszvendége a császár volt.
– Nem semmi!
– Nem. De aztán siklóbalesetet szenvedett. Tudod, akkoriban még nem voltak annyira megbízhatók a siklók. És a bal lábfeje megbénult. Tudott vele járni, de csak bicegve, a táncról meg le kellett volna mondania. Erre persze nem volt hajlandó.
– Honnan tudod mindezt? – szúrta közbe az amúgy élénken figyelő Lin.
– Ő mesélte. Elég sokszor. Hogy az összespórolt pénzéből az Ausztrál Föderációba ment, egyedül, titokban, és egy magánklinikán levágatta a bicegős lábát térd alatt. Kicseréltette a legjobb műlábra, ami létezett.
– Hogyhogy nem csukták le érte, amikor hazajött?
– Nem tudom. Talán kapcsolatai voltak, talán pénze, talán csak szerencséje. Az van az idkártyáján, hogy életmentő műtét volt, ezért indokolt a kiberláb beültetése. Csak hát hiába van valami az idkártyádon, a színházak azt nézik, te hogyan nézel ki. Ezt így mesélte Mej kisasszony. Hogy sehol nem akarták felvenni, mert hát táncos műlábbal, ez nagyon groteszk.
– Az. Egyáltalán, tudott még utána bárhogy táncolni?
– Az egyik utolsó felvételen, amit láttam róla, hosszú, fekete harisnyában táncol. Azt hiszem, azt már a baleset után vették fel.
– És? Ment neki?
Ticca kicsit elgondolkodott, majd megrázta a fejét.
– Soha még olyan gyönyörű mozgást nem láttam, mint azon a felvételen. A haldokló hattyú. Csodálatosan csinálta, én elsírtam magam a végére.
Efölött kicsit hallgattak, de ehhez nem nagyon lehetett mit hozzátenni. Elsuhant közöttük egy bicikli, majd Lin dühösen felmordult.
– A világ nem volt igazságos Mej kisasszonnyal.
– Mi nem voltunk igazságosak Mej kisasszonnyal – igazította ki Ticca, amit Lin nem értett.
– Hogyhogy mi?
– Mármint nem mi ketten, hanem mi, kínaiak. Egy vacak kiberláb még nem tette őt gépszörnnyé, még akkor sem, ha az rá van kötve az idegeire, hogy tudja irányítani. A lelke, az embersége… a lényege nem változott tőle. Én azt hiszem, egy gépvégtag még nem oszt, nem szoroz, nyugodtan meg lehetne engedni.
– Forradalmi nézeteket vallasz, de el kell ismernem, nekem, mint eljövő műszerésznek, szóról-szóra ez a véleményem – hajtott fejet formális udvariassággal Lin, majd sokkal természetesebb hangon még hozzá tette: – És az agyi beültetések? Azokról mi a véleményed?
– Hát, nézzük mondjuk Sicc Urat. Lehet, hogy ő elvesztette az eddigi énjét, már ha volt neki. De most valahogy jobban kedvelem, mint előtte. Képzeld, rendszeresen táncol esténként az ágyam végégben, este, amikor már kialszanak a tükörkábelek. Ma reggel meg például az ágyamba hozta a ruhámat. Ezt nem várnád el egy macskától, nem?
– Nem, ráadásul remekül választott. Nagyon jól nézel ki ebben a pántos pólóban.
– Ööö, na látod. Nyilván. Ezért kedvelem. Mármint a macskát. Nem a pólót. Illetve, a pólót is – vesztette el az értelmes beszéd készségét egy pillanat alatt Ticca a bók hallatán, de aztán csak összeszedte magát. – Arról nem is beszélve, hogy Sicc Úr pompás kis kalandba kevert bele minket. Hálás vagyok érte neki.
– Én is. Dicsőség Sicc Úrnak, és a beültetett intelligencia-növelő paneljének!
– Dicsőség Sicc Úrnak! – visszahangozta Ticca nevetve.
Utána egy ideig némán haladtak, de Lin kicsit később még visszatért a témára.
– Jövő héten majd valamikor még egyszer felkeresem Mej kisasszonyt. Viszek pár cserealkatrészt a lábába, mert a csuklók már nagyon kopottak, meg ki is takarítok nála. Ha visszaviszem azt a sok szemetet, ami a lakását borítja, legalább két-háromszáz jüant kap érte. Gondolom, jól jön neki a pénz.
– Biztosan – bólintott Ticca, és magában csodálta Lin optimizmusát. Hol van még a jövő hét! – Te nem félsz? – bökte ki aztán hirtelen, és akkor már késő volt visszaszívni.
– De, persze, hogy félek – nézett nagyot Lin. – Csak ezt az ember nem mutathatja, mert lenézik érte, úgyhogy igyekszem titkolni.
– Hát, megnyugtatlak, te baromira jól titkolod. Például, amikor odaálltál Mej kisasszony elé, én arra gondoltam, te halálian bátor vagy.
– Abban nem volt semmi bátorság. Először is, nekem sosem volt a tanárom, ezért nem vagyok olyan elfogult vele, mint te. Másodszor, mi történhetett volna? Megüt? Akkor elszaladok, és kész. Soha nem ér utol a bicegős lábával. Nem, ehhez nem kellett bátorság.
– Na és az a hideglelős, csapott homlokú fickó? Aki Csen boltjában várt ránk? Az nem ütni akart, hanem ölni, te meg mégis bátran megálltál előtte.
– Bátran és hülyén – szegte le a fejét szégyenkezve Lin. – Ha tényleg ölni akart volna, már nem élnék. Csak ott egyszerűen muszáj volt valamit tennem, különben mindkettőnket elkap. De nem vagyok rá büszke. Ellenben te kifejezetten bátor voltál akkor azzal, hogy visszajöttél.
– Ó, azt egyszerűen nem gondoltam végig! Mindig így csinálom a hülyeséget, helyből, belegondolás nélkül, és aztán csak nagy csodálkozva fogom a fejem, hogy már megint mibe keveredtem. Mondjuk, azt ott én sem csinálhattam másként. Nem hagyhattam cserben a barátomat – tette még hozzá bátortalanul Ticca, majd óvatosan megreszkírozott még egy kétértelmű megjegyzést. – Végül is, jó páros vagyunk mi ketten, nem?
– De – nevetett rá Lin, ám mielőtt túlzottan elolvadt volna a mosolyától, meg is fagyasztotta a hangulatot. – A bálon viszont egyedül leszel. Menni fog?
– Persze – hagyta rá Ticca, és elkomorodva lehajtotta a fejét.
Kicsit csendben haladtak, aztán Lin felvetette, hogy beszéljék meg a holnapi programot. Úgy döntöttek, Ticca a szerelőkamrában öltözik át, mert a ruhát nem viheti haza. Ha a szülei meglátnák, hát tuti szívinfarktust kapnának, de azonnal! Utána hátul kiszöknek, és Lin számlájára siklótaxit hívnak. Tong Shan kártyáját nem merték használni, de Lin biztosította Ticcát, hogy egy rövidebb taxi-út kifizetésére elég a spórolt pénze.
– Neked lehet, hogy elég, de nekem biztosan nincs annyim. Nem tudom neked megadni. Esetleg jövőre, ha majd lesz munkám és fizetésem – tiltakozott a lány.
– Ha nem tudod megadni, akkor ennyi pénzt beleöltem a sikerbe. Muszáj áldozatokat hozni, különben nem jutunk előrébb.
– Igen, áldozatokat, azokat hozunk – bólogatott Ticca szomorkásan, és a biciklijére gondolt. Arra pedig kifejezetten nem gondolt, hogy mit fognak szólni a szülei, ha megtudják, elvesztette.
– De talán a császár ad valamennyi pénzt fizetségképpen, ha tényleg fontos üzenetet viszünk neki – vigasztalta bizonytalanul Lin.
– Nem hiszem – rázta a fejét meggyőződéssel Ticca. – Ő a császár. Fogalma sincs arról, hogy mit jelent nekem egy elveszett bicikli, neked egy taxiszámla, vagy bárkinek a kockanegyedekben egy öltözet báli ruha. Nem rosszakaratból, de egyszerűen az eszébe sem fog jutni, hogy kifizessen minket.
– Ha nem is fizet, de talán jutalmaz. Azt szokott. Rendszeresen szerepel a hírfolyamon, hogy kinek miféle kitüntetést, meg évjáradékot adományozott.
– Ha kapunk bármiféle jutalmat, az a tied – felelte szkeptikusan Ticca.
– Nem vagy túl jó véleménnyel a császárról.
– Nem bízom benne. Ő irányítja a Birodalmat, ami oké. Valakinek csinálnia kell ezt is. De hogy fogalma sincs a mi életünkről, az tuti.
– Ez kicsit tiszteletlen álláspontnak tűnik – vélte óvatosan Lin.
– Miért, te tiszteled a császárt?
– Persze! És nem is azért, mert ezt tanították az iskolában, hanem tényleg. Ő egy nagyon komoly ember, aki rengeteget tanult és nagyon művelt. Ráadásul éveken át volt trónörökös, és az apja mellett megtanult mindent az uralkodáshoz, hogy most gond nélkül átvegye a helyét. Akit csak hallottam erről beszélni, felnőtteket is, az mind bízott benne, hogy jó császárunk lesz.
– Hát, végül is, bízni mi is bízhatunk, hogy esetleg ad valami kitüntetést – vélekedett óvatosan a lány, de a hangján érződött, nem gondolja komolyan.
Lin viszont ilyen hülyeségen tényleg nem akart vitatkozni, hát ráhagyta Ticcára, és folytatták a tervezgetést. Úgy döntöttek, a srác, miután távozott a taxival, elhozza a siklót, és valahol a városháza közelében dekkol vele, hogyha a lánynak menekülnie kell, akkor kéznél legyen.
– Ha menekülnöm kell, akkor már régen rossz – tiltakozott Ticca. – És mi van, ha téged közben megállít egy rendőr? Végül is, nem tudsz siklót vezetni.
– Ezt pont te veted a szememre? Óvatosan átállok vele a városháza mellé egy nyilvános parkolóba, az menni fog. Ha pedig te odabent bajba keveredsz, talán segíthetek neked a lelépésben. Tudom, csekély rá az esély, de különben meg otthon kellene izgulnom érted. Így legalább az illúzióm megvan, hogy hasznos dolgot teszek.
Ezt pedig Ticca hagyta rá. Nagyon félt a báltól, a kudarctól, de belátta, kint várakozni még rosszabb lenne.
Utána átvették még egyszer az odajutást, és ismételten belátták, hogy ötletük sincs, bent a bálon Ticca hogyan juthat a császár közelébe.
– Rögtönöznöd kell – szögezte le összevont szemöldökkel Lin. Akkor már a Kelet-48 ismerős üzletei között haladtak, és az alkony vörösre festette az eget a napelemek felett.
– Nagyon félek. Mi lesz, ha nem sikerül odaadnom neki az üzenetet?
– Semmi. Ha nem sikerül, majd keresünk egy másik alkalmat, valamikor, a távolabbi jövőben. Ne kockáztass feleslegesen, annyit nem ér, hogy börtönbe kerülj miatta.
– És ha az üzenet sürgős?
– Akkor miért nem vigyázott magára az eredeti küldönc? Mi megteszünk mindent, amire képesek vagyunk, de nem lehetünk képesek mindenre. Senki sem vádolhat minket, eddig is messzebb jutottunk, mint amire eredendően számítottam.
Ticca bólogatva adott neki igazat, de akkor már a házuk utcájában jártak, megálltak a kapualjban még kicsit beszélgetni, és már sötétedett, amikor a lány belépett a lakásuk ajtaján. Közben végig azon járt az esze, hogy milyen esetlenül búcsúztak el. Hát miért nem tudtam mondani egy egyszerű sziát, ahelyett, hogy ott idétlenkedek mindenféle sületlenséggel? Bár, Lin sem mondott sziát, ő is valami hülye sztorit mesélt még valami elromlott diódakapcsolóról, aminek semmi értelme sem volt. Nyilván idegesít minket a holnapi nap. Nagy rajtunk a nyomás, mentegette magát és a srácot Ticca, majd belépett a lakásba, és derült égből rászakadt a családja.
– Este nyolc óra van. Ilyenkor kell hazajárni? – nyitott az apja, az öccse meg azonnal rákontrázott.
– Kérdezzétek a bicajáról! Kérdezzétek a bicajról, hogy hol hagyta. Merthogy tegnap óta nem azzal jár, az tuti!
– Linnél van! – vágta ki dühösen Ticca. Nincs mese, itt most hazudni kell, és ez előre idegesítette.
– „Linnél van” – ismételte nyafogós hangon az öccse. – Ki hitte volna! Biztosan szereli, mi?
– A biciklimnek rossz az aksija, már vagy fél éve, és Lin most udvariasan felajánlotta, hogy megcsinálja – magyarázkodott Ticca. Ez végül is igaz volt. Lin tényleg mondta, hogy megcsinálja. Utána ugyan nem volt rá alkalma, mert a biciklit sikló-lopás közben elvesztették, de ezt senki sem kérdezte így, konkrétan.
– Hagyjátok rá, Lin kedves fiatalember! – vette védelmébe az anyja. – Tegnap jártam a szüleinél, és nagyon jó benyomást tettek rám. Az édesanyja egy tündér, az édesapja pedig még így, negyven felett is roppant jóképű. Lin nyilván tőle örökölte az arcvonásait.
Jaj, anyám, ne védj meg, mert ronggyá égek szégyenemben, nyögött magában Ticca, de kifele csak mosolygott és hülyén bólogatott.
– Rendben, Csang Lin nyilván egy kedves fiatalember. De tegye ezt délután kettő és hét között! – tért vissza a kései időponthoz az apja. – Előtte iskolában vagy, utána pedig itthon. Mindkettőhöz ragaszkodom!
– Persze, tisztelt édesapám, haza akartam érni hétre, de rosszul mértük fel az időt. Gyalogosan sokkal lassabb!
– Megértjük – duruzsolta az anyja mézédesen. – Remélem, Lin holnapra megcsinálja a kerékpárod.
– És remélem, holnap időre hazaérsz!
Ticcának kedve lett volna odavágni nekik, hogy holnap este egyáltalán ne is számítsanak rá, mert egy idegen idkártyával be fog lógni a városházai bálra, ahol fontos táncolni valója van a császárral. De csendben maradt. Nem értenék meg. Illemről, törvényről és veszélyekről, főleg veszélyekről beszélnének neki, de minek! Köszöni, ő tökéletesen tisztában van a veszélyekkel, meg a törvénnyel és az illemmel is. Hisz már igazából felnőtt, és természetesen nem csinál felelőtlenséget. Ők ketten, Linnel, hideg fejjel mérlegelve tervezték el a holnapot, baj nem érheti őket. 
– Legalább magamnak ne hazudjak – suttogta bele a párnába sokkal később, lefekvés után.
A tükörkábelekben kihunyt az alkonyat vöröses fénye, csak a bejárati ajtó biztonsági ledje parázslott a sötétben. A többiek már aludtak, hallotta a szuszogásukon, de neki nem jött álom a szemére. Hirtelen valami puha zajt hallott, majd egy selymes mancs megérintette a lábát.
– Jó estét, Sicc Úr!
A macska válaszként aprót nyekkent, zöld szeme megvillant a sötétben, aztán összekucorodott Ticca lábainál. Úgy aludtak el, egymás mellett.

### XVI.

Aisha egész nap a bálra készült. Először is későn kelt, hogy majd kipihent legyen éjszaka. A fogadás hajnalig tart, nem álmosodhat el közben. Aztán masszázs következett, fürdő, fodrász, pedikűr és manikűr. Minden részletnek tökéletesnek kell lennie, hiszen a Kínai Birodalom császára nem elégedhet meg ennél kevesebbel! A ruhát már előző nap megvarratta, most csak próbált, és pár apró igazításra visszaküldte az alagsorba, a varrodába. Közben elkészíttette a sminkjét.
– Kevés festékkel, hogy minél természetesebbnek hasson! – adta ki az utasítást a sminkesének, és közben megengedett magának egy gúnyos mosolyt. Méghogy ő meg a természetesség! De hát a látszat, csak a látszat számít egy ilyen buta társadalmi eseményen.
Öltözködés közben még egyszer átismételte új személyi adatait. Ő most Aisha Clerk, a nagykövet unokahúga. Született Alice Springsben, 2158. június 7.-én, apja Robert Smith, anyja Hanna Clerk, diplomáit az Alice Springs Általános Egyetemen szerezte média és kínai nyelv szakokon, és ezen felül még pár személyes anekdota, ami élettel tölti meg az üres adathalmazt. Természetesen mindent tökéletesen tudott, de fő a biztonság! Ma este mindennek tökéletesnek kell lenni. Ennek jegyében még egyszer átvette az udvariassági formulákat is, amiket a császár jelenlétében használni kell. Természetesen ezeket is tökéletesen tudta.
Legvégül felcsatolta az ékszereket, csupa diszkrét, de vagyont érő darabot, aztán megállt a tükör előtt, végigmérte a vele szemben álló, tökéletes nőt, aki ma este el fogja bűvölni a kínai császárt, és elgondolkodott. Ez lennék én? Hogyan is jutottam ide, és vajon miért? És ha most itt vagyok is, hova léphetek innen tovább? Ha ezt is megcsinálom, hát hol lesz utána még olyan cél, aminek az elérése kihívást jelent majd a számomra? Bizonytalanul érintette meg ujjai hegyével a tükröt, miért is ezt az utat választottam magamnak annak idején?
Aztán a pillanat a lába előtt megnyíló, ijesztő mélységekkel együtt tovaszállt, ahogy belépett a szobába a nagykövet. Az idősödő férfi arcára nézve sokkal pontosabban látta magát és az általa keltett hatást, mint amit bármiféle tükör mutathatott.
– Aisha, ma még a szokásos formádat is messze felülmúlod! – nézett rá döbbent csodálattal az idősödő diplomata. – A császárnak annyi.
– Remélhetőleg – biccentett Aisha könnyedén, majd a nagykövet oldalán kilépett az épületből, ahol már várta őket kétszemélyes, zárt luxussiklójuk.

### XVII.

Hsziu-Cse hercegkisasszony egész nap a bálra készült. Reggel kiválasztott négy ruhát, majd délben felpróbált egy ötödiket és egy hatodikat, közben kirúgta a fodrászát és sietve küldetett a régi manikűröséért, akit a múlt héten rúgott ki. Mellette pedig végig az anyja által küldött szöveget magolta a lapmonitorjáról, amit egy titkár tartott a szeme elé, még akkor is, amikor fürdött.
Túl van ez bonyolítva, gondolta. Az öreglány mindent túlbonyolít. Nem hiába, már teljesen szétdrogozta az agyát, már ha volt neki valaha is egy csöpp józan esze. Bár tényleg ügyes volt az ötlet, amivel elintézte, hogy őfelsége vele táncolja a nyitótáncot. A nyitótánc jó kezdet, és jók a dumák is, amit az öreglány küldött, hogy azokról fecsegjen. Négy fő téma volt, első az éhínség kitörésének megelőzése, a második az Ausztrál Föderációval való viszony rendezése, a harmadik a robotipar fejlesztése és a negyedik társadalmi mobilitás növelése. Ez utóbbit ugyan nem értette, hogy mit jelent, de semmi baj, az anyja minden témához mellékelte a véleményt, amit képviselnie kell, és kulcskifejezéseket, amiket érdemes kimondania, ha a társalgás megfeneklene.
– Művelt, értelmes nő benyomást fogod kelteni. Őfelsége majd elcsodálkozik, hogy mennyire felnőttél az elmúlt években, és onnantól nem gyerekként tekint rád, hanem érett nőként. Innen pedig már egyenes az út a kezed megkéréséhez – magyarázta Shé hercegnő a bál előtti este, amikor találkoztak. – Csak tanuld meg szépen a szövegedet.
Így Hsziu-Cse hercegkisasszony buzgón magolt, remélve, hogy lerövidítheti az időt, míg végre császárnővé válhat. Ha jól mennek a dolgok, már ma este megkérheti a kezét az a bugyuta Naga! Ha viszont nem jön be az öreglány számítása ezzel a komoly-felelősségteljes imiddzsel, akkor lehet, hogy még évekig várnia kell arra a nyomorult házasságra. Nem baj, valahogy majd kibírja.
Azon sosem gondolkodott, hogy miért is akar császárnő lenni. Csak, és kész. Kiskora óta állandóan azt hallotta, hogy ő uralkodásra született. És mindig is nagyon jól tudott parancsolni, tehát menni is fog neki. A Birodalomnak szüksége van egy erős emberre, és erre ő pont alkalmas!
Amikor a személyzet végzett, Hsziu-Cse hercegkisasszony elégedetten billegette magát az egész falat betöltő tükör előtt. Nagyon jó. Túl jó annak a tesze-tosza Nagának. De talán mégis inkább a smaragdköves nyakéket kellene választania? Egy nyaklánccserére még éppen van ideje!
Így visszahívatta a személyzetet, hogy még egyszer nekifussanak az ékszerválasztás bonyolult műveletének.

### XVIII.

Ticca egész nap a báltól rettegett. Igyekezett mindenfélével elterelni a figyelmét, de aznap már iskola sem volt, így elkísérte az öccsét a szomszéd utcában működő játékterembe. Egy épület teljes negyedik és harmadik szintjét elfoglalták a jobbnál jobb játékkonzolok. Az öccse persze pillanatok alatt felszívódott a haverjaival, Ticca meg ott maradt egyedül a félelmével. Egy siklóversenyes automatába ugyan betolta az idkártyáját, és játszott két menetet, de aztán szomorúan feladta. A játékkonzol dögunalom volt egy valódi sikló-utazáshoz képest. Pedig régen (régen? két napja!) mennyire élvezte az efféle játékokat, de úgy látszik, ez már sosem lesz a régi.
Dühösen abbahagyta az egészet, és a mosdóhelység melletti takarítóajtón kimászott a tetőre. Beült a napelemek árnyékába, egészen a ház szélén, és csak bámulta az utcát. Lehet, hogy holnapra lecsukják. Megölik, felkoncolják, vagy kirúgják az iskolából, és ugrik a szülei által protekciósan megszerzett állás is. Nem is tudta eldönteni, hogy melyik a rosszabb alternatíva.
Aztán valami csak elterelte a figyelmét a bálról. Odalent, az egyik oldalutcában meglátta leállítva a biciklijét. Hogy a fenébe került az oda? De az ő biciklije volt, még ebből a távolságból is felismerte a kormányra tekert, lila ledfényes öntapadóról, amire annak idején kétheti zsebpénzét költötte el. Hogy került ez oda? Aztán megkapta a választ.
Az egyik üzletből kilépett a hideglelős, csapott homlokú pasas, az, aki Csen boltjában várta őket. Békésen átbattyogott a következő üzletbe, és oda is bement. Ticca beljebb húzódott a napelemek takarásába, és feszülten figyelt. A fickó hamarosan kijött a boltból, és ment be a következőbe. Mit akarhat? Utánunk kérdezősködik?
A következő boltnál ennél pontosabb választ kapott. Az egy félig az utcára nyitott étterem volt, és Ticca látta, hogy a pasas a lapmonitorját mutatja a tulajdonosnak. Képeket készített rólunk, és most keres? Akkor pedig meg is fog találni, itt a környéken sokan ismerik, már őt is, Lint meg aztán pláne!
Ticca felpattant, és visszarohant a játékterembe, majd le az utcára. A kapuban ijedten meghőkölt, éppen az orra előtt tekert el a pasas. Az ő saját, szeretett biciklijén! De a fickót nem zavarta ez az apróság, a következő utcában megállt, és bement a következő üzletbe. Ticca gondolkodás nélkül rohant oda a leállított biciklihez. Nem volt lezárva, illetve úgy nézett ki, valaki letörte róla az ujjlenyomatzárat.
– Pofátlan tolvaj – morogta a lány az orra alá, lazán feledve, hogy ő egy vadonatúj sportsiklót lopott el a fickótól, és közben már pattant is fel a bicajra. Teljes erejéből elrúgta magát a faltól.
Még hallotta maga mögött, hogy valaki kiabál, de hátra sem nézve tekert, és Linnek ebben igaza volt, őt senki gyalogos utol nem érhette. Könnyen felszívódott a nagy forgalomban, ennek ellenére is csak sokkal-sokkal távolabb mert megállni, és felhívni Lint.
– Hol vagy? – kérdezte amint bejött a kép a lapmonitorján.
– A szerszámkamrámban – bökött maga mögé, az immár Ticcának is ismerős polcokra a srác.
– Odamegyek. Ne mozdulj!
Hátulról közelítette meg a házukat. Pontosabban a szomszéd négyes blokk gépházába ment le, és onnan az átvezető folyosón jutott el Lin műhelyébe, hóna alatt hurcolva immár lezárhatatlan biciklijét. A srác nagyra nyílt szemekkel fogadta, de nem kezdett el butaságokat kérdezgetni, hanem figyelmesen végighallgatta a történetét.
– Hülye voltam, ugye? – fejezte be a mesét Ticca.
– Kicsit – hagyta rá diplomatikusan Lin, aki mellesleg közben leszerelte a bicikli két kerekét, hogy az beférjen a kis helyiségbe. – Az biztos, hogy ha a fickó keres minket, akkor most már ebédelni sem mehetünk haza.
– Akkor mi lesz?
– Fogjuk a ruhát, elmegyünk egy szomszéd blokkba, keresünk valami nyugodtabb helyet, ott átöltözöl, és onnan mégy a bálba.
– Jó terv, gyerünk!
Ismételten hátul hagyták el a szervízszintet, és utána még sok utcán keresztül óvatosan, a falak mellé húzódva haladtak, míg végül már elég biztonságoknak ítélték a távolságot az otthonuktól. Ott ettek egy automatából, aztán Ticca javaslatára felmásztak egy ház tetejére, és a napelemek paravánja mögött a lány felöltözött.
– Elég borzalmas – méregette az eredményt végül az egyik napelem fényes, fekete tükrében.
Vörös-arany ruhás, kócos lány nézett rá vissza. Az ujjaival igyekezett magát megfésülni, de itt fent állandóan fújt a szél, így pár mozdulat után feladta. Ráadásul szokott, kitaposott sarujában volt. A ruhához nem tartozott cipő, de Ticca az iskolában is táncolt, és ott volt egy erre alkalmas fellépős tánccipője. Amit még az iskolai díszelőadásokon is használt – szép, ünnepi darab. Illetve, a ruha mellett csak szürke kisegér, de kényelmes, ha táncolni kell, és mégis jobb, mint saruban menni! Így még előző nap elhozta az iskolából, most a kezében tartotta. Neki még le kell másznia egy létrán, és csak ott lent ülhet be a taxiba. Majd a járműben felveszi a különlegesen finom selyemharisnyát, és a tánccipőt is.
– Szerintem nem borzalmas – mosolygott rá bíztatóan Lin. – Ha a császár így meglát, azonnal beléd fog szeretni.
– Nem javaslom neki – horkant fel dühösen Ticca, majd felnézett a lassan lenyugvó napra. – Itt az idő, menjünk! – intett, és a halálra ítéltek elszántságával elindult a létra felé.
Lin némán követte.

### XIX.

Őfelsége egész nap megpróbált nem gondolni a bálra. Mondjuk, nem volt olyan nehéz dolga. Délelőtt a tartományokba tervezett látogatásának napirendjét nézte át a titkárságon, aztán pedig Baoba miniszterelnökkel és a külügyminiszterrel egyeztetett külpolitikai kérdésekben. Délután négy körül sietve evett valamit, és már éppen arra gondolt, hogy lemegy kerékpározni a tornatermébe, amikor rátört a húga.
– Te még el sem kezdtél öltözködni? – csodálkozott tágra nyílt szemekkel. – Mit csinál a személyi titkárod, hogy nem szólt?
– Szólt volna, de nem fogadtam az üzenetét. Éppen kormányülésen voltam Baobával – mentegetődzött a császár.
A húga már készen állt. A császári család hagyományos, mandarinsárga színében viselt egy földig érő, egyenes szoknyát, mellé kényelmes inget és kabátot, a legújabb divat szerint. A haját kontyba fésülte, ahogy nem sokszor látta még őfelsége, és hanyag eleganciával támaszkodott egy csukott, fekete selyem napernyőre. Az arca festve volt.
Te jó ég, mikor nőtt fel ez a gyerek? Mert bizony felnőtt, és valahol rettenetesen szemtelen is lett közben.
– Nem kell fogadnod a személyi titkárod üzeneteit, de akkor tartsd észben magad a napi programodat – oktatta ki unott hangon a császárt. – Egy óra múlva indulnunk kell!
– Egy óra múlva kész leszek. Te inkább foglalkozz magaddal.
– Én már kész vagyok! – perdült körbe a lány, alátámasztva állítását.
Ha már a húgom is felnőtt, akkor én vénember kell, hogy legyek, vélte a császár, aki ugyan csak tizenkét évvel volt idősebb a testvérénél, de most valahogy nagyon öregnek érezte magát.
– Testben már kész vagy, de készülj lélekben is! – magyarázta hát felsőbbséggel, ha már egyszer ebben a társalgásban az övé az öregember szerepe. – Ne feledd, ez ugyan egy kötetlen esemény, ahol az etikett legtöbb szabályát szögre akasztjuk, de ez nem azt jelenti, hogy bármit megtehetsz. Négy táncnál többet nem javaslok, és négy különböző fiatalemberrel, ha kérhetném, mert különben a bulvárhírek holnap azzal lesznek tele, hogy fiatal korod ellenére frivol kapcsoltba kezdtél valakivel.
– Császárom, állj már le! A születésem óta apám és anyám vagy, abbahagyhatod. Tudok magamra vigyázni.
– Magam sem gondoltam másként – adta fel őfelsége. Most kezdjen el vitatkozni egy tizennégy évessel? – És ha nem haragszol, megyek készülődni.
– Menekülj csak, császárom! – kiabált még utána a szemtelen fruska.
Őfelsége pedig megfogadta a tanácsot, és menekült. A kád már tele volt vízzel, mire a fürdőjébe ért, de úgy döntött, ennek ellenére elég lesz egy alapos zuhany. A zuhogó víz alatt állt, amikor SuRi megzavarta.
– Az esti bálon pokolgépes merénylet várható.
– Pompás – prüszkölte bele a zubogó víz zajába őfelsége. – Ez most ki? Az Erőszakkal Az Erőszak Ellen emberjogi aktivistái, vagy a Csing családnak gurult el a gyógyszere az új földtörvény-tervezet kapcsán?
– Egyik sem. Ezek a Japán Felszabadításáért Front Szamurájai.
– Még pompásabb. Üzenem nekik, hogy vigyék a koszos kis szétatombombázott szigeteiket, kell az a fenének. De utána ne jöjjenek vissza, ha megint kitör náluk az éhínség!
– Felség, azt javasolnám, Japán függetlenségének ötletével egyelőre ne álljon a minisztertanács elé. Előzetes elemzésem szerint száz százalékban utasítanák el – közölte SuRi teljesen komolyan. A császár biztos volt benne, hogy a droid érti az iróniát, csak éppen néha figyelmen kívül hagyja, mert így egyszerűbb neki.
– Oké, Japán maradhat. A merénylet részletei?
– Még nem ismertek, de folyik az információk gyűjtése.
– Rendben. Ne feledd, sok ember lesz ott a bálon. Engem bizonyos szempontból akár meg is ölhet egy terrorista, elvégre ez a császári munkakör kockázatai közé tartozik, de nem akarok civil áldozatokat látni.
– Felség, kérem, a halálával ne viccelődjön – kérte a droid változatlan hangszínnel.
Na ugye, hogy érzi az iróniát!
– Muszáj viccelődnöm, mert különben még komolyan venném.
– Talán megnyugtatja felségedet az a tény, hogy a statisztikák szerint a koronázást követő hetekben ugrásszerűen megnő a merényletek száma, de ez a hullám az uralkodása harmadik-negyedik hónapjára lecseng. Azaz ha az elkövetkező pár hónapban megszilárdítja a hatalmát, akkor utána nyugodtabb időszak következik.
– Tudom. Értem. Elfogadom. De most hagyj egy kicsit békén, jó?
SuRi azonnal bontotta a kapcsolatot, őfelsége pedig sietve készülődött tovább. Elvégre ma este meg kell jelennie a bálon. Hihetetlenül nem volt kedve az egészhez, sem pokolgéppel, sem anélkül.

### XX.

Medve egész nap a bálra készült. Felvette a másik identitását, és bement a palotába, végezni a dolgát. Átnézte a biztonsági rendszereket, felülvizsgálta a testőrök és katonák beosztását, és megszervezte a palotától a városházig tartó, amúgy pár perces utazás minden részletét. A császár ritkán megy ki a városba, de ezek az alkalmak rendesen próbára teszik a biztonsági szolgálat teljes személyzetét.
Az idősödő férfi fáradtan dőlt hátra. Vissza kellene vonulnia, most már tényleg vissza kellene vonulnia, öreg ő már ehhez. De még nem lehet, most még nem. És végül is, ha túlesnek a nyitótáncon, akkor leteszi a mai szolgálatot. Bálozzanak csak nélküle, ő megy aludni!
Még egyszer végigfuttatta a lapmonitorján a biztonsági ellenőrzést. Sehol semmi hibát nem talált.
Kezdődhet a bál!

### XXI.

A városháza hatalmas, bár természetesen mindössze négyemeletes épület volt. A tetején, a napelem-erdőben helyet hagytak egy kisebb leszállópályának, ami fogadhatta a régimódi, elegáns helikoptereket, meg a távolsági siklókat is. A kisebb, városi siklók számára a pince alatt alakítottak ki parkolóhelyet. A császár tiszteletére díszkivilágítást kapott az épület, a falra pedig 3D képeket vetítettek a tengerről. Félemeletnyire nagyított halacskák úszkáltak az ablakok között a végtelen kékben, az egész roppant attraktív volt.
Bár az esemény hivatalosan csak este nyolckor kezdődött, már kora délután elkezdtek érkezni a vendégek. A tarka ruhás, elegáns polgárok a földszinti nagyteremben gyülekeztek, teát szürcsölgettek és könnyed társalgással mulatták az időt gyakran kitekintve a falra helyezett órára. Várták a percet, amikor élőben megpillanthatják a császárt.
– Életében eddig még csak kétszer hagyta el a palotát, először…
– …le akart mondani a húga javára, mert a kis hercegnő mellesleg egy zseni, de természetesen…
– …testőrök fogják körül venni, ám a program szerint táncolni fog, gyakorlatilag bárkit felkérhet, aki…
– …ma itt van, csodát fog látni!
Aisha a nagykövet oldalán lépett be a terembe, de bent azonnal elvált tőle. Nem jó társaság egy birodalmi bálon a Föderáció nagykövetének a személye. Látszólag unottan sétált végig a termen. Egy pincért tálcájáról levett egy pohár gyümölcslevet, kikerülte a beszélgető társaságokat, és végül megállt oldalt, egy oszlop mellett. Nem véletlenszerűen választotta a helyet, itt a császár a terembe lépése pillanatában észre fogja venni. És ha észreveszi, akkor meg is jegyzi, ami a későbbiekben hasznos lesz.
Odakint még mindig érkeztek a vendégek, az épület előtt még mindig hosszú sorban álltak a siklók. Csak egy volt közöttük az a taxi, amelyikben Ticca reszketett a félelemtől. Igazi, elegáns jármű volt, melyben az utasok részét átláthatatlan és áthallhatatlan, selyemtapétás fal választotta el a sofőrtől, de még így sem mertek semmi fontosról beszélgetni benne.
– Mindjárt megérkezünk – pillantott ki az ablakon Lin, aki ott ült Ticca mellett, megszokott rövidnadrágjában-pólójában az elegáns taxi puha párnáin, és rajta nem látszott, hogy ideges lenne.
Ha ő nem ideges, én miért lennék? Csak mert én megyek be az oroszlán barlangjába? Ugyan, semmiség, csak mosolyogj, Ticca! Most mosolyogj, mert holnapra bekasztniznak!
– Igen. Ez a sikló nagyon gyors, pillanatok alatt behozott a központba.
– A szabályozás szerint nyolcvan kilométer per órával haladhat a városon belül – bökött ki egy adatot Lin, csak mert műszaki adatokkal tele volt a feje.
Milyen okos srác, mégis neki kellett volna bemennie! Én tutira elbarmolom!
– És kényelmes is. Azt hiszem, a párnahuzatok igazi selyemből vannak, igaz?
– Igen – hagyta rá Lin, aztán elmosolyodott. – Jó, hogy ilyen nyugodt vagy. Nekem majd kiugrik a szívem a helyéről.
– Én is nagyon ideges vagyok – vallotta be Ticca. – Ha nem sikerül…
– Sikerülni fog! – vágott a szavába Lin. – Nem ismerek nálad talpraesettebb, okosabb, ügyesebb lányt! Besétálsz, és megcsinálod, ez biztos!
Ticca zavarában leszegte a fejét, és picit odébb csúsztatta a karját a puha selyempárnákon, így összeértek az ujjaik. Aztán Lin megfogta a kezét, mire felnézett, bele a srác szemébe. Végtelen hosszúságú pillanatok teltek, majd hirtelen a sikló lekoccant a talajra.
– Tisztelt utasaim, örömmel tájékoztatom önöket, hogy megérkeztünk – szólt hátra a sofőr a hangszórón át. – Az ajtó nyitható.
Ticca és Lin tovább nézték egymás szemét.
– Mondom, megérkeztünk – köszörülte meg a torkát a sofőr, mire Ticca észbe kapott, viharos mozdulattal feltépte az ajtót, majd még ugyanabból a lendületből kihuppant az utcára.
– Holnap találkozunk – kiáltott még vissza, aztán eltűnt a tömegben.
A sikló ajtaja bezáródott, a sofőr tovább indult.
Lin kényelmesen elhelyezkedett a párnákon, nekitámasztotta két kezét a vele szemben lévő, a sofőrülést az utastértől elválasztó falnak, és ütemesen elkezdte beleverni a fejét.
– Hülye, hülye, hülye! Itt volt a tökéletes alkalom, megcsókolhattad volna, de te elbarmoltad, te hülye, hülye, hülye!

### XXII.

Fanfárok jelezték, amikor a császári díszsikló megállt a városháza előtt. Őfelsége katonák sorfala között vonult be, méltóságteljes léptekkel, ám hogy hangsúlyozzák az esemény kötetlen, családias voltát, két oldalt belékarolva Hsziu-Cse hercegkisasszony és a húga, Jin-Jin hercegnő kísérte. A városházán az első emeleti díszteremben állítottak fel neki egy emelvényt, rajta egyszerű, dísztelen trónussal, ahol helyet foglalt, majd mosolyogva gyönyörködött az előtte kötetlenül szórakozó emberek látványában. Így volt beírva a programjába, itt most neki mosolyogva kell gyönyörködnie, ha belegebed, akkor is.
Sejtette persze, hogy ha nem így állna hozzá, akkor nem szenvedne tőle ennyire. Lehetne élvezni, hogy ő a császár. Tényleg mosolyoghatna őszintén, hisz a zene kellemes, az emberek láthatóan boldogok, tetszik nekik a bál. Neki is tetszhetne. Csak félt, hogy egy idő után már túlzottan is belefeledkezne.
Mert mennyire könnyű is lenne visszaélni a hatalmával! Azzal, hogy gyakorlatilag bármit megtehet. Ott volt például az a tökéletes szépségű nő. A belépés pillanatában látta, egy oszlop mellett állt, és nyilván beszélgetett valakivel, akit eltakart előle a tömeg. Egyetlen parancsból állna megkerestetni azt a csodaszép nőt a személyi titkárával, és meghívatni a palotába. Mondjuk holnap délutánra. A Kócsag Pavilonban fogadná, a tó feletti teraszon beszélgetnének, koktéloznának, míg leszállna az éjszaka, és akkor… Ó, mindent megtehetne, tényleg mindent, és aki tiltakozik, azt mind kivégeztethetné. Az apja is így csinálta.
Na és aztán hova jutott vele?
– Soha nem lépek rá az apám útjára – ismételte meg a fogai között szűrve a fogadalmát.
– Ezt az elhatározását teljes mértékben támogatom, felség – kapcsolt be SuRi, aki feltehetőleg úgy értelmezte, ez a megjegyzés neki szól. Más úgysem hallhatta a hangos zenétől.
Őfelsége kicsit biccentett erre, majd oldalra fordult.
– Minden rendben? – kérdezte hangosan.
– Minden rendben – válaszolta mosolyogva a húga.
– Minden rendben – válaszolta SuRi – A pokolgép a frissítők tálcájában van, amit a nyitótánc után fognak felszolgálni felségednek.
– Kiváló! – mosolyodott el őfelsége is.
Tehát a frissítők között, a nyitótánc után. Rendben.
A program szerint a nyitótáncot Hsziu-Cse unokatestvérével kell táncolnia. Ez Shé hercegnő személyes javaslata volt.
– A nyitótánc túl frekventált, hogy odaadd valakinek, kisöcsém – magyarázta a nagynénje a maga negédes stílusában, amikor felhívta a témában. – Vedd el az élét azzal, hogy egy rokonnal táncolod. Azt nem értik félre, és hidd el, ez neked most így jobb.
Őfelsége elhitte. És mivel a húgával mégsem táncolhat, maradt Hsziu-Cse hercegkisasszony, mint egyetlen lehetséges megoldás. Elsőre kirázta tőle a hideg, de második végiggondolásra már örült, hogy így alakult. Az unokanővérével úgyis foglalkoznia kell a bálon, különben megsértődik. A nyitótánc alatt letudhatja ezt a kellemetlen kötelességet. Beszélgetnek valamiről, részéről ő majd buzgón egyetért, legyen szó akármiről, aztán, ha vége a táncnak, visszavezeti a helyére, és többet rá sem kell néznie.
Aztán a program szerint a nyitótánc után visszaül a trónusra, frissítőket szolgálnak fel, és negyed órát pihen, majd visszatér a táncba. Teljesen spontánul felkér pár hölgyet, és kötetlenül szórakozik egészen éjfélig, mikor átveszi a város polgármesterétől az ajándékot, és köszöntőt mond. A spontán felkérendő hölgyek listáját már egy hete összeállították neki, és természetesen pontosan tudta a sorrendet, az adott hölgyek főbb adataival – név, család, jelentőség – együtt.
És bár senki sem mondta ki, de ezek között a nők között lennének a potenciális feleség-jelöltek is. Elvégre most, hogy császárrá koronázták, meg kell házasodnia, és sok kis trónörököst nemzenie. Eddig még csak elkerülhette, de most már tényleg muszáj lesz. Ennek a bálnak is az az egyik célja, hogy megismerkedhessen a lehetséges jelöltekkel, ezért kell ilyen hosszan táncolnia a program szerint. A kiválogatott partnerei mind befolyásos, gazdag családból származnak, korban nagyjából megfelelnek, és egytől-egyig jó partik lennének.
Csak most a Japán Felszabadításért Front Szamurájai miatt változtatni kell az egész programon. Persze, a legegyszerűbb az lenne, ha valaki fogná azt a pokolgéppel preparált tálcát, és kivágná a szemétbe. Persze, a legegyszerűbb megoldások a császár környezetében egyszerűen működésképtelenek.
Ha kiderül, hogy lelepleződtek, akkor a Szamurájok tudni fogják, hogy kém van a soraikban. Ennek a kettős ügynöknek a biztonsága miatt nem derülhet ki, hogy a biztonsági szolgálat tud a pokolgépről. Nem is az ügynök élete annyira fontos, hanem a pozíciója. Egy újat beépíteni idő, ami alatt az adott szervezet szabadon kitalálhat valami más disznóságot. Ez az egyik oka, hogy miért kell pokoli óvatosan eljárni a merényletekkel.
A másik, hogy tartani kell a látszatot. A császár nem mutathatja, hogy fél, mert akkor több százalékpontot esne a népszerűsége. Nem menekülhet, nem rúghatja fel a programját, pusztán, mert félti az életét. A császár felette áll a halandóknak, neki mosolyogva kell belegyalogolnia az életveszélybe. És teljesen épen kigyalogolnia belőle. Ezt várják el tőle. Így minden merényletet nagyon diplomatikusan kell kezelni, még akkor is, ha rá pár nappal sok-sok embert állítanak bíróság elé, ilyen-olyan indokokkal.
De nyilván most is kitalálnak valami áthidaló megoldást SuRi emberei, bizakodott őfelsége. Hisz még majdnem negyed óra van a nyitótáncig, nézett végig mosolyogva a termen, és megint magakadt a szeme azon a poklian szép nőn, akit már a belépése pillanatában meglátott.
Tökéletes külseje könnyen kiemelte a tömegből, holott nem állt közel a trónushoz. Féloldalast fordulva beszélgetett valakivel, és éppen könnyedén elkacagta magát valami tréfán, pillanatra látszottak hófehér fogai. Ha nem lennék császár, most odamehetnék hozzá, és megszólíthatnám. De én vagyok a császár.
Aisha tudta, hogy a császár éppen ránéz. Nem „érezte”, valami buta női megérzéssel, hanem beépített érzékelői miatt pontosan tudta, és elégedetten nyugtázta. Remek. Eddig jól halad. Most már csak arra kell figyelnie, hogy amikor őfelsége táncol, akkor a megfelelő pillanatban ott legyen mellette. Még így is kétséges, hogy a császár vajon van-e olyan önálló, hogy megtörje a kötelező programját egy valóban spontán tánc beiktatásával, de talán csak van valami kis saját akarata. Ha nincs, ha tényleg csak egy báb, akkor Aisha tudta, hogy esélytelen. Ő megtett mindent, de konkrétan csodát még ő sem tehetett.
Ám ha a császár csak egy tánc erejéig felrúgja a napirendjét… Akkor az a tánc ő lesz, és utána minden az ő kezében van. Nem fog hibázni, mint ahogy eddig még soha sem hibázott.
Ha táncolhat a császárral, akkor meghívatja magát a palotába.

### XXIII.

Míg Aisha pontosan tudta, mit akar, Ticca tétován sodródott a tömeggel a nagyteremben. A belépéssel semmi gond nem volt. Odatartotta Tong Shan idkártyáját a bejárat mellett diszkréten elhelyezett leolvasó elé, és azonnal felvillant egy kis, zöld led, hogy mehet. Senki rá sem nézett közben, és ez bent sem változott. Az emberek kis társaságokban beszélgettek, várták a császárt, nem foglalkoztak vele.
Sehova sem mert odacsapódni, de magányosan sem akart ácsorogni, mert az feltűnő lett volna, hát lassan haladt, maga sem tudta, hogy merre. Egy pincér tálcájáról levett egy poharat valami gyanús löttyel. Az ital lehetetlenül sárga volt, kicsit sűrűbb, mint a víz, továbbá egyszerre édes és fanyar aromájú. Az íze kis mértékben emlékeztette a narancsszódára, amit az iskolában gyakran kaptak, és amit mindig is utált, hát nem itta meg, csak pajzsként maga előtt tartotta a poharat, és tovább sodródott.
Amikor megjött a császár, esélye sem volt a közelébe kerülni, de ezt előre is így képzelte, hát követte a tömeget az első emeleti különterembe. Lemaradt a többséghez képest, mert nem mert tülekedni, és nagyon-nagyon sokan voltak akkor abban a lépcsőházban. Mire felért, a császár már oldalt ült, egy trónon, de hát hol másutt is ülhetne egy császár? És vajon hogyan kerülhetne hozzá közelebb?
Ötlete sem volt, lehetőség semmi sem adódott, és nem sokkal később felcsendült a nyitótánc első akkordja. A császár egy lehetetlenül felcicomázott nővel táncolt. Ahogy fél füllel hallotta két idegen társalgásából, az illető egy hercegkisasszony volt, de a részleteket nem merte megkérdezni, és nem is számítottak. Igyekezett közelebb tülekedni, de akkor mindenki ezt csinálta, aztán kicsit oszlott a tömeg, ahogy újabb és újabb párok léptek a parkettre, kapcsolódtak be a táncba.
Világos, most kellene valakit felkérnie, mert a tánc ürügyén talán közelebb sodródhatna a császárhoz, és… És?
– Ez esélytelen – morogta az orra alá zordan összehúzott szemöldökkel, és komolyan végiggondolta, hogy feladja. Aztán az eszébe jutott Lin. Ahogy a srác azt mondja, hogy ő, Ticca, okos, ügyes és szép, és megcsinálja. Tehát megcsinálja. De egyelőre fogalma sem volt, hogyan.

### XXIV.

Ahogy elkezdődött a nyitótánc , Medve elégedetten dőlt hátra a monitorszobában. Most már minden rendben lesz. Ugyan van egy pokolgép a tálalóban, de ahhoz neki már semmi köze, azt a problémát a katonasághoz tartozó biztonsági szolgálat új főnöke kezeli. És jól kezeli. Az az SR droid, amit őfelsége kinevezett a seregek élére nagyon jó, ezt el kellett ismernie. Más droidokkal is dolgozott már együtt, de azokkal kínszenvedés volt minden közös akció. Ostobák voltak, esetlenek, tétovák, akárhogy is esküdtek a mesterséges intelligenciájukra a tervező mérnökök. Gépek voltak, ennek minden előnyével és hátrányával együtt. De ez az SR droid, ez jó volt, olyan jó, mint egy ember. Sőt, jobb mint egy közönséges ember. Új modell, mondták rá a mérnökök, új program. Új idők.
Ez a jövő, ő meg mehet nyugdíjba, tette hozzá szomorúan, és valóban felállt, hogy hazainduljon. Fáradt volt, nagyon.
– Uram, információ – villant fel az egyik monitoron az egyik beépített emberének az arca. Az illető pincérként dolgozott a palotában, és most itt is, a bál erejéig.
– Jelentsen! – ült vissza a székbe Medve, holott szíve szerint átadta volna a bejelentkezőt a helyettesének, aki hajnalig viszi a szolgálatot. De hát ezen a pár percen ne múljon!
– Láttam a bálon annak a fiatal nőnek a képét, akit kerestet.
Medve felkapta a fejét.
– Az Ezüst Folyam ügy?
– Igen. A nő itt van, ruhája vörös-arany, frizurája fekete, a mostanság divatos tépett modell. Vett egy narancslét a tálcámról, és látszólag céltalanul tovább sodródott.
– Köszönöm a jelentést. Térjen vissza a szolgálatba, a parancsai változatlanok. Esetleg később kap új utasítást, erre készüljön fel.
– Igenis! – biccentett a pincér, majd elsötétült a monitora, hogy aztán ismét az egyik biztonsági kamera felvétele jelenjen meg rajta.
Medve erre már egy pillantást sem pazarolt, hanem hátra dőlt, és megmasszírozta a halántékát. Nem várattál hosszan, kicsi lány! Végiggondolta, kire lehetne rábízni ezt a szálat. Senkire. Végigfuttatta belépők listáját az egyik monitoron, valóban ott volt rajta a Tong Shan név. Tehát így jött be. Végigpásztázta a kamerákat, míg megtalálta a lányt is. Ott állt, nézte a nyitótáncot. Ártatlannak tűnt és esetlennek. Ezt csak a legjobbak tudják így eljátszani.
– Mit akarhatsz, kicsi lány?
És mit lehetne vele tenni? Pár ötlet azonnal körvonalazódott benne, hiába, sok-sok év rutinja nem vész el, csak mert az ember egy kicsit öregszik! Első lépésként is beszélni kell vele, méghozzá ügyesen. Ismét végiggondolta, melyik tárgyalója van most szolgálatban, kit küldhetne oda a lányhoz. Ismét arra jutott, hogy senkit. Nincs megfelelő ember, különösen, ha figyelembe veszi ennek az ügynek a speciális, mondjuk úgy, hogy a közönséges biztonsági szolgálaton túl mutató szálait. Ez itt most egy nagyon, nagyon kényes helyzet. Ezt vagy ő csinálja, vagy senki. Ennyit a pihenésről, törődött bele a megmásíthatatlanba, és kiadta a megfelelő parancsokat.

### XXV.

Őfelsége oda sem figyelve táncolt, és közben unatkozott. Hsziu-Cse valami hihetetlen ostobaságot beszélt az ausztrál helyzetről, de ezen nem csodálkozott. Nem ért hozzá, ez világos, nyilván itt-ott felcsippentett félmondatokból akar úgy tenni, mintha érdekelné a téma. Őfelsége szépen mindent ráhagyott, majd mikor végre véget ért a nyitótánc, gálánsan meghajolt felé, és visszakísérte a helyére.
– Remek volt veled táncolni, ugye még felkérsz később?
– Megkísérlem beiktatni a programba – mosolygott rá kedvesen, és végre otthagyhatta. Ám nem volt hova mennie. Ha most visszaül a trónra, akkor már hozzák is neki tálcán a pokolgépet, és SuRi még nem szólt, hogy megoldották volna a problémát. Tehát megint rögtönözni lesz kénytelen.
Egy pillantást vetett a táncoló tömegre, és oldalt észrevette a Csan-gyárbirodalom örökösét. Ez a lány volt a harmadik a spontán felkérendők között, és csak jó harminc perc múlva kerülhetett volna rá sor, de kicsire nem adunk, pláne, ha ezzel megmenthetjük az életünket. Határozott léptekkel indult el a nő felé. Az emberek szétnyíltak előtte, mint a széthajló fűszálak, és már ott is állt a megszeppent hölgy előtt, aki közelről inkább tűnt félős kislánynak, mint gyárörökösnek.
És ezt az ijedt gyereket kellene esetlegesen elvennem, csak mert övé a birodalom gépgyártásának a negyven százaléka, és a vele való házassággal megkétszerezhetném a hadsereg robotrepülőinek a számát? Hát nem, mindennek van határa! Remélhetőleg a többi jelölt között van legalább egy, aki remegés nélkül képes rám nézni, gondolta, bár ez az adott pillanatban bizonyos szempontból mindegy is volt. Most az életéért táncolt.
– Kisasszony, szabad? – kérte fel gálánsan meghajolva, arcán őszinte mosollyal.
Az elrebegett igen annyira halk volt, hogy alig hallotta, de ez sem számított. Könnyedén vezette bele a forgatagba a fiatal lányt, és a szeme sarkában látta, hogy a testőrei fejvesztve igyekeznek hozzáigazodni a megváltozott programhoz. Menni fog nekik, elvégre profik.
Tehát táncolt, és közben az alumíniumgyártás fontosságáról beszélgetett, aztán jött egy másik tánc és másik nő, a lista hetedik eleme, ősi származású kereskedelmi repülőgépflotta, majd a kiválasztott szakember a médiától, aki majd belsőséges hangvételű cikket ír a hírfolyamba. Neki gondosan megszűrt intimitásokról beszélt a palota titkos életéből.
Közben várta, hogy SuRi végre szóljon, és abbahagyhassa, mert tényleg elege volt már az egészből, aztán, ahogy véget ért a zene, és helyére kísérte a partnerét, véletlenül pont ott állt az a tökéletes nő, akin már kétszer is megakadt a szeme. Ha ennyit sem tehetek meg, akkor inkább a jöjjön a pokolgépen felszolgált frissítő, döntött habozás nélkül, és odafordult a nőhöz.
– Bocsásson meg, hogy ismeretlenül is megszólítom, de abban az esetben, ha nem ígérte el ezt a táncot, boldoggá tenne, ha kísérhetném.
– Enyém a megtiszteltetés, felség – bókolt könnyedén a nő, és kecsesen a karját nyújtotta.
Kellemes alt hangja volt, tökéletes alakja és táncolni is jól táncolt.
– Felség, kénytelen vagyok figyelmeztetni, hogy nagy hibát követett el – kezdett társalgást könnyedén, és ahogy kissé közelebb hajolt, a császár egy pillanatra megérezte különlegesen finom parfümjének az illatát.
– A hibáinkból tanulunk a legkönnyebben. Mondja meg, mit vétettem, és akkor legközelebb talán elkerülhetem.
– Felkérte az ausztrál nagykövet unokahúgát. Politikai bonyodalom lehet belőle.
– Maga ausztrál? Nem érződik az akcentusán, tökéletesen beszél kínaiul.
– Kínai nyelv szakon végeztem az egyetemen, és mindig is nagy csodálója voltam ősi kultúrájuknak.
– Milyen furcsa. Én a modern ausztrál technológia legújabb eredményeinek vagyok nagy csodálója.
– Feleslegesen bókol, felség, honfitársaim többségével ellentétben én nem értek a modern technológiához. Nem kell erőltetnie a róla folyó társalgást.
– Most azt állítja, hogy rajongásom nem őszinte? Hazugsággal vádolja a kínai császárt?
– Megtehetném?
– Meg. Maga megtehetné. Különleges kegyként megengedem.
– Kedves. De vigyázzon, még visszaélek vele! – figyelmeztette a nő gúnyosan mosolyogva, és utána nem sokkal kacagott is a császár egyik megjegyzésén.
Őfelségének kifejezetten jól esett, hogy valaki végre kineveti, és az illető nem a húga. Élvezte hát a társalgást, hogy valakit láthatóan nem feszélyez a társasága, és természetes tud maradni a császár mellett is. Ez egyszer úgy érezte, túl hamar ér véget a zene. Lassú léptekkel kísérte vissza a nőt a helyére, hogy ezzel is elodázza az elválást.
– Az etikett szerint ugyan nem szabadna ilyet kérnem, de bemutatkozna? – kérdezte közben. – Visszás, hogy egy ilyen kellemes tánc után még a nevét sem tudom.
– Felesleges is megtanulnia, hiszen soha többet nem találkozunk – mosolyodott el kacéran Aisha, és őfelségében teljesen komolyan felmerült, hogy meghívatja a palotába. Nem törődve a tanácsadói ellenkezésével, meghívatja, még egyet táncolnak, esetleg megmutatja neki a rózsakertet, mert a nyíló rózsák között sétálni roppant romantikus, utána isznak egy italt, és… És?
Soha nem lépek rá az apám útjára, ismételte meg magában a fogadalmát. Soha nem fogok visszaélni a hatalmammal!
– Igaza van, soha többet nem találkozhatunk. És higgye el, ezt őszinte szívemből sajnálom – közölte hideg, érzelemmentes hangon, amit oly sokszor volt alkalma gyakorolni a császári palotában, majd könnyed főhajtással sarkon fordult, és elment.
Aisha egy másodpercre megkövülten bámult utána, mielőtt tovább vitte volna az automatika. Nem sikerült! Minden tökéletesen ment az utolsó pillanatig, és mégsem sikerült. Illetve, ha nem sikerült, akkor valamit mégis elrontott, de vajon mit? Azonnal elkezdte lefuttatni az elemzéseket, hogy rájöjjön, mit tervezett vagy tett rosszul. Ami eddig csak játék volt, hirtelen véresen komollyá vált. Olyan nincs, hogy neki valami nem sikerül!
Tien Naga-Hai, te… te császár! Ne hidd, hogy ilyen egyszerűen átléphetsz rajtam!

### XXVI.

Lebuktam, vélte Ticca, amikor a biztonsági szolgálat egyik egyenruhás tagja odalépett hozzá.
– Elnézést, hölgyem, lenne olyan kedves elkísérni?
Lebuktam, ismételte magában, de hangosan csak annyit nyögött ki, hogy „miért?”
– Valaki szeretne önnel beszélni – magyarázkodott szűkszavúan a férfi, és vezetni kezdte.
Lebuktam. Végre lebuktam, így legalább már ettől sem kell félnem, igyekezett a jó oldalát látni az eseményeknek. És vajon mivel vádolhatják? Csak a belógással? Az nem ügy, azt megúszhatja aránylag könnyen, nyilván több tucat hülye kis kamasz próbál meg bejutni minden ilyen eseményre. Vagy tudják a lopott siklót, a csatornában fekvő halottat? Az már gáz lenne. És az üzenet?
Úgy gondolta, az üzenetről nem tudnak, és nem is fogják nála megtalálni. Végül mégsem a ruhájára tűzte, egy még jobb helyet talált ki, hasonlóan arcosat, de még biztonságosabbat, ahogy Lin vélekedett, és a srác aztán meg is csinálta, pont úgy, ahogy a lány felvázolta előtte a megoldást. Tehát most a fülében himbálódzott egy pici aranyszín lapocska, csinos, divatos fülbevalóként. Teljesen feltűnésmentes, és könnyen leakasztható, hogy a császár saját kezébe elhelyezhesse. Nem fogják nála még motozással sem megtalálni, véletlenül meg egyszerűen nincs esélyük, hacsak nem tudnak róla, és nem keresik célzottan. És ugyan honnan tudnának róla? Még ha ismerik is a szerencsétlenül járt Tong Shan sorsát, ő simán letagadja, hogy beszélt a haldoklóval. Csak megtaláltuk, rendőr úr kérem, ott volt nála az idkártya, és én úgy szerettem volna látni a császárt!
Ticca vett egy mély levegőt. Hazudnia kell, de jó a meséje. Hazudni fog, de a jó ügy érdekében teszi. Felemelt fejjel követte az idegen férfit, még mindig a kezében szorongatva a sárga löttyös poharat.
Előbb átvágtak a tánctermen, aztán végigmentek egy alacsony mennyezetű, félhomályos folyosón, amit már egyértelműen nem a nagyközönségnek szántak. Legalábbis a fickó az idkártyájával nyitotta ki az ajtaját.
Végül egy meglepően kellemes kis szobába jutottak. Barátságos, fa-utánzat lapok borították a falat, és pár szép ülőpárna hevert szétszórva a padlón. Az egyiken egy idős, kopaszodó, kövérkés férfi ült, és nyilván valami fontos ügyet intézett a lapmonitorján, mert pár pillanatig fel sem nézett. Civil ruhában van, állapította meg Ticca. Ez most jó, vagy nem? Nem jutott döntésre, és aztán a fickó felnézett, egy intéssel kiküldte a Ticcát eddig kísérő férfit, majd udvariasan hellyel kínálta.
A lány óvatosan leült, letette maga elé a poharát, örülve, hogy végre megszabadul tőle, és végigmérte a fickót. Az barátságosan mosolygott, ami valahogy kifejezetten ijesztővé tette.
– Üljön le, kisasszony! Megtisztelne azzal, hogy bemutatkozik?
– Tong Shan vagyok – felelte Ticca. A saját idkártyája, emlékei szerint életében először, nem volt nála.
– Ne haragudjon, de senkinek sem könnyíti meg a dolgát, ha így áll hozzá. Az előbbi kijelentését nagyon nehezen hiszem.
Tehát tudnak a halottról, látta be Ticca. Baromira nagy baj van!
– Azt mondja, nem mondtam igazat? – dobta vissza a labdát éles hangon. Legalább amíg kérdez, addig sem kell hazudnia.
– Ezt mondom. Nem hiszem, hogy így hívják.
– Itt az idkártyám. Nézesse meg, ha nem hisz nekem.
– Felesleges, a belépéskor már megnézték a kártyáját, és ha hiba lenne benne, azonnal megszólalt volna a riadó.
– És mégis kételkedik?
– Kizárt, hogy maga legyen Tong Shan.
– Miért?
– Mert én vagyok Tong Shan, nyugalmazott tábornok, a Kínai Birodalom seregeinek volt fővezére.
Ticca álla látványosan leesett. Nem is azért, mert ezek szerint most egy olyan magas rangú ember ül vele szemben, akihez hasonlóan magas rangú embert még csak távolról sem látott soha, hanem magán a kijelentésen döbbent meg. Ennek így semmi értelem sincs!
– Tehát, hogy hívják? – igyekezett egy gyors kérdéssel kihasználni Medve a lány meghökkenését.
Ticca nagy levegőt vett, és bátran belenézett az idegen férfi szemébe.
– Ez egy nagy birodalom, majdnem százmillió lakossal. A nevem Tong Shan. Örülök a találkozásnak, tisztelt névrokonom! – nyújtott kezet elszántan.
Medve egy pillanatot habozott, majd mosolyogva elfogadta a felé nyújtott kezet.
– Én is örülök, hogy megismerhetem magát. Megtudhatnám, miért jött el erre a bálra?
– Azért jöttem, amiért mindenki. Látni a császárt – felelte Ticca. Ez igaz volt.
– Semmi hátsó szándék?
– Mire gondol? Merénylőnek néz? Láthatja, nincs nálam semmi, amivel embert lehetne ölni – tárta szélesre a karját Ticca, alátámasztandó állítását.
Medve kicsit habozott, majd fejet hajtott. Talán elismerése jeleként, talán csak üres udvariasságból.
– Azt javaslom, kezdjük újra ezt a társalgást, kedves Tong Shan kisasszony. Tegyük fel, én csak azért hívattam, hogy elmeséljek egy történetet.
– Semmi másért, csak mesélni?
– Igen.
– Tehát ha nem érdekel a meséje, akkor szabadon kimehetek? – intett Ticca a háta mögé, az ajtóra.
– Természetesen – bólintott kimérten Medve.
Ticca hátra pillantott a válla felett az ajtóra, majd mégis ülve maradt.
– Köszönöm a figyelmét – mosolyodott el Medve. – Tehát. Volt egyszer egy férfi. Tong Shannak hívták, mint mindkettőnket.
– Furcsa véletlen – bökte ki önkéntelenül Ticca, aztán szigorúan összeszorította a fogát. Hülye, most maradj csendben, eddig jó megy, de most maradj csendben!
– Igen, furcsa véletlen. Ez a történet egyébként is bővelkedik furcsa véletlenekben. Ha beszélni akar róluk…
– Maga ígért mesét.
– Igaz. Szóval, ez a férfi egy fontos üzenetet kellett, hogy elvigyen egy még annál is fontosabb személynek. Hogy becsapja a nyomában járó vadászokat, odaadta az idkártyáját egy erre vállalkozó, bátor emberének. Ez az ember egy hamis üzenettel és Tong Shan feltört ujjlenyomatú idkártyájával maga után csalta az üldözőket, és eltűnt. Így az igazi Tong Shan célba érhetett az igazi üzenettel. És itt azt mondhatnánk, a történet boldog véget ért, a jó győzött.
Medve kis szünetet hagyott, de Ticca nem szólalt meg. Teljes agykapacitását lekötötte, hogy feldolgozza a halottakat. Te jó ég, mi van, ha ez az igazság?
– Ám Tong Shan tisztességes ember volt, és bár sikerrel járt, nem felejtette hű emberét, aki vállalta a kockázatot helyette, és kinek győzelmét köszönhette. Így kerestetni kezdte, remélve, még él, még lehet neki segíteni. Máig keresi, és nem nyughat, míg nem tud biztosat a sorsáról.
Rövid csend állt be, míg végül Ticca érdeklődve széttárta a kezét.
– Ez a teljes mese?
– Ez a mesének az a része, amit én tudok.
– Mármint, hogy volt egy fickó, akit egy kamu üzenettel elkaptak valakik?
– Elkapták?
– Maga mondta, hogy ez az illető maga után csalta a mesebeli vadászokat. Gondolom, elkapták, nem?
– Gondolhatja. Miért gondolja?
– Miért ne? – vont vállat Ticca, majd merészen felvetette a fejét. – De ha el is kapták, esetleg, találkozhatott valakivel, akire rábízta az üzenetet. Egy arra alkalmatlan kis hülyére, aki béna volt, és már csak a hírrel érkezhetett meg; az üzenet visszavonhatatlanul megsemmisült! Milyen jó, hogy semmit sem érő, kamu üzenet volt!
Közben Ticca végig a fickó szemét nézte. Egy pillanatig tartott csak, ha éppen pislant, észre sem veszi. De ezerrel zúgott a fülében az adrenalinnal túlpumpált vére, a félelem kihegyezte az érzékeit, és nem hagyta elsikkadni azt az egyetlen egy kis rezdülést a másik szemében. Megijedt, ez a férfi megijedt, amikor hallotta, hogy az üzenet elveszett.
Tehát az üzenet nem kamu, még ha a mese egyes elemei igazak is, a lényeg hazugság. Az üzenet fontos, és a feladat, amit a haldokló rábízott, nagyon is valós. Nem hagyhatja magát, találkoznia kell a császárral, és közben senkiben sem bízhat, mert a haldokló sem bízott senkiben. A császár saját kezébe!
– Ez nem lenne szép vége a történetnek. Találjon ki valami mást – vonta össze végül a szemöldökét Medve.
– Na jó, van egy alternatív befejezésem. Nézze csak ezt – húzta maga alá a lábát, Ticca, mintha valamit elő akarna halászni a cipőjéből, de ehelyett felkapta a maga elé letett, sárga löttyös poharat, és odadobta a fickónak.
Iskolai önvédelem órán tanulták és gyakorolták be. Ha odadobsz a téged fenyegető embernek valamit, az első reflexből el akarja kapni, és ezzel nyersz pár másodpercnyi időt. Ticca jelen esetben ezt az időt arra használta fel, hogy felpattanjon, és feltépje az ajtót.
Majdnem biztos volt benne, hogy zárva lesz, de úgy látszik a fickó nem blöffölt, amikor felajánlotta neki, hogy elmehet a mesehallgatás helyett. Nyilván nem így képzelte a távozásom, gondolta Ticca, illetve nem gondolt ő semmire! Futott, ahogy a lába bírta az alacsony folyosók rendszerében gyorsan eltévedve, és nagyon bízott benne, hogy valami jó helyre fog kikeveredni.

### XXVII.

Őfelsége táncolt, végig, mindenkivel, akivel kellett. Közben nem pihent, nem pihenhetett, mert ha megáll, akkor jön a frissítő, és SuRi még mindig nem szólt, hogy a kérdés megnyugtatóan rendeződött volna. Mi van, ha ez most nem egy mezei tucatmerénylet, hanem tényleg valós fenyegetés?
Mikor kifogyott az előre kijelölt táncosokból, jobb híján kiment a mellékhelyiségbe. A városházán az egyik mosdót lezárták és átalakították számára, és itt legalább egyedül lehetett, ha csak rövid időre is. Megállt a kézmosó kagylóra támaszkodva, és belenézett az aranykeretes tükörbe.
– Oké, SuRi, mekkora a baj?
– Tettünk egy véletlennek álcázott kísérletet a pokolgép hatástalanítására, de nem sikerült. Már nincs a tálca alján, hanem az egyik emberük a derekára kötötte.
Öngyilkos merénylő? Persze, a japánoktól kitelik, történelmileg hajlanak az efféle elmebajra.
– Akkor mi legyen?
– Felség, javaslom, cseréljen a hasonmásával negyed órára.
– Ennyire súlyos a helyzet? – kérdezte a császár, és nem várt feleletet. Ha SuRi ezt javasolja, akkor ennyire súlyos. Egy droid nem viccel. És megfelel a kérdésekre.
– Igen. A merénylő jelenleg lokalizálatlanul bolyong az épületben.
– Személyleírása? – kérdezte őfelsége, és azonnal megkapta a képet. Átlagos küllemű, japánosan keleti arcú fickó volt a merénylő, semmi sem utalt a külsején arra, hogy hajlandó önként meghalni valami szent cél érdekében.
– Hogy állunk a napirenddel?
– Másfél óra múlva éjfél, amikor a polgármester átadja az ajándékot, felséged pedig beszédet mond.
Fél tizenegy lenne? Tehát majdnem egy órán át táncolt. Évszázadoknak tűnt. Ha most vált a hasonmással, akkor másfél órán belül vissza kell cserélnie magát.
Természetesen volt hasonmása, egy vele azonos alkatú-korú ember, aki éppen helyettesítheti, de nem tud táncolni, vagy beszédet mondani. Testközelből vagy a ráfókuszáló kamerák kereszttüzében kiderülne, hogy nem valódi az arca. Ám a táncon már túl van, éjfélig nem kell mást tennie, mint ülnie a trónon, mindenkitől távol. Csak a húga ül mellette, de ő be van avatva.
A hasonmás létezéséről nagyon kevesen tudtak, esetleges szerepléséről meg még annyian se. Gyakorlatilag csak SuRi fogja tudni, hogy cseréltek, és a húga fogja észrevenni, de ő rugalmasan alkalmazkodik a helyzethez. Azaz elmegy táncolni, felfogván, hogy a hasonmás jelenléte közelgő merényletet jelent. Az éjféli beszédig még van másfél órája, addig könnyen visszacserélhetnek. Nincs mit gondolkodni, el kell fogadnia a megoldást.
Csak nem szerette. Ha kiderül, az óriási arcvesztés. A császár fél, még ilyet! És őt, személy szerint az is zavarta, hogy egy idegen vállalja a halálos kockázatot helyette. Nem kívánta a tudatot, hogy miatta, helyette hal meg valaki. Tehát nehezen szánta rá magát a döntésre, pedig tudta, hogy igazából nincs választása. SuRi tudja, mit csinál, követnie kell a tanácsait.
– Jó, cserélek a hasonmással. Jöjjön be ide a titkos bejáraton, de csak azután, hogy én ott kimentem. Ne legyünk jelen egyszerre még itt sem.
– Értem, felség.
– Én meg addig lepihenek valahol.
– Negatív. Az épület nem biztonságos. Felségednek fel kell mennie a tetőn lévő leszállópályához, és készen állnia, hogy helikopterrel meneküljön, ha szükséges.
A császár picit elgondolkodott, majd erre is rábólintott.
– Rendben. Csak annyi időt adj, míg kicsit rendbe szedem magam – tette még hozzá, és meg sem várva a választ megnyitotta a csapot, és megmosta az arcát. Ezzel persze lejött a festék, de mindegy, ha majd visszacserélnek, a sminkes pillanatok alatt újra keni azt a vacak alapozót.
Közben a tükörben észrevette, hogy a kabátja vállán van egy folt.
– SuRi, a hasonmás kabát nélkül jöjjön, mert ha jól látom Hszi kisasszony összekent a szemfestékével.
Ezzel levette a kabátját az árulkodó folttal, és letette a mosdó mellé, hogy a hasonmás majd felvehesse. Érdekes lenne, ha magát a császárságot is ilyen könnyen leakaszthatnám a vállamról egy rövid pihenő erejéig, merengett el, majd kilépett a rejtekajtón a biztonsági folyosókra.
És elnyelte a sötétség.

### XXVIII.

Ticca mint az őrült szaladt a szűk, sötét folyosókon, pedig nem hallott maga mögött az üldözőket. Ennek ellenére nem lassított, míg egy sarkon teljes erejéből neki nem ütközött egy fiatal, fekete ruhás férfinak.
– Jaj, bocsánat, az én hibám – mentegetődzött. – Sajnálom, de éppen üldöznek!
A fiatal férfi arcán nem tükröződött harag, csak némi értetlenség. Átpillantott Ticca válla felett, bele a sötét és néma folyosóba. Kínos másodpercek teltek.
– Biztosan üldözik? – kérdezte végül az idegen irigylésre méltó hidegvérrel.
– Nos, jobban megnézve, talán már nem annyira.
– Ez végül is szerencsés, nem?
– De – hagyta rá Ticca, és szeretett volna elsüllyedni. Hogy lehet már megint ennyire hülye? Felpillantott a férfi arcára, hogy felmérje, mennyire akasztotta ki szegényt, de azon csak magabiztosságot látott és nyugalmat. Ez a pasas nyilván nem arénázik mindenféle lényegtelen apróságon.
A férfi visszanézett rá, és ő is felmérte a lányt.
– Maga nem szokott bálba járni, igaz? – összegezte végül a látványt.
– Ennyire látszik?
– Igen – közölte a férfi köntörfalazás nélkül. – Meg hát átlagos bálozó hölgyeket nem szoktak üldözni. Esetleg megosztaná velem, hogy hogyan került ebbe a kínos helyzetbe?
– Hosszú – legyintett Ticca lemondóan.
Kicsit hosszabb csend állt be, amit a férfi tört meg.
– Javítson ki, de úgy hiszem, maga bajban van. Én pedig, helyzetemből adódóan, talán tudok önnek segíteni.
Ticca kicsit elmerengett az ajánlaton, majd megrázta a fejét.
– Maga pokoli kedves srác, de ami nekem most kell, ahhoz maga biztosan kevés – mosolygott végül fel rá.
– Ilyet sem mondtak még nekem – nevetett vissza a férfi őszinte jókedvvel.
Ticca még egyszer felmérte, kivel futott össze. Fekete selyeming és nadrág, arányos termet és komoly, vágott szempár, ami jelenleg barátságosan néz rá. Mindent összeverve szimpatikus pasasnak tűnt, akinek a beszédmódján látszik, hogy jó neveltetést kapott, azaz feltehetőleg gazdag és előkelő. Talán ismerős a császári udvarban. Talán tényleg segíthetne. Az biztos, hogy saját erejéből nem fog boldogulni.
– Megijedne, ha azt mondanám, engem a biztonsági szolgálat üldöz? – dobta fel végül a kérdést aggodalmasan.
– Nem – felelte a férfi gondolkodás nélkül, és Ticca hitt neki. Nem tűnt félősnek a pasas. – Ha nincs más baja, mint a biztonsági szolgálat kitüntető érdeklődése, akkor ne aggódjon. Majd találunk valami elkerülő megoldást.
– Ez remek. Köszönöm, hogy ilyen kedves egy idegennel.
– Egy kedves idegennel könnyű kedvesnek lenni – bókolt a férfi könnyedén, és mellé bíztatóan mosolygott. Nagyon szimpatikus volt.
Hát, próbáljuk meg, döntött Ticca.
– És van itt még valami. El tudná intézni, hogy találkozzak a császárral?
Mint az ég vihar idején, úgy komorult el a férfi arca az egyik pillanatról a másikra.
– Ja, persze, a császár! Nem lehet kilépni a trón árnyékából – mordult fel ingerülten. – Elvégre itt minden a császár körül forog, miért is csodálkozom, hogy magának is ő kell!
– Kell a fenének az a majom! – tört ki Ticca dühösen, aztán visszafogta magát. – Illetve, éljen és uralkodjon, hosszan, teljes kiválóságában, meg minden blabla. Hihetetlenül nem érdekel és közöm sincs hozzá semmi. Csak éppen önhibámon kívül muszáj vele találkoznom. Fél perc, letudom a kötelességem, aztán megyek haza, ő meg éljen boldogan!
– Ez viszont szerfelett érdekesnek hangzik – nézett nagyot a férfi, és ismét feltűnt a szája szegletében egy halvány kis mosoly. – Szóval önhibáján kívül szeretne találkozni azzal a, hogy is mondta, azzal a majommal – ismételte a kifejezést, mint aki ízlelgeti a szó hangulatát.
– Ne ragadjunk le elsietve kimondott kifejezéseken – tiltakozott Ticca komolyan. – Mondjuk csak úgy, közönségesen, hogy találkoznom kell a császárral.
– Miért?
– Csak neki, személyesen mondhatom meg. De ha kell, megesküszöm, hogy nem fogok ártani neki, sőt, azért jöttem, hogy segítsek rajta, becs szóra!
A csend megint hosszúra nyúlt, és ismét a férfi törte meg.
– Nos, amit kér, kétségtelen, hogy nem egyszerű, de talán megoldható. Mennyire van tisztában őfelsége programjával?
– Jött, táncolt, beszél, elmegy – vont vállat Ticca.
– Briliánsan összefoglalta a császári látogatás esszenciáját!
– Ezt olvastam a hírfolyamban – mentegette magát a lány, bár volt egy olyan érzése, az iménti megjegyzés nem gúny volt, hanem elismerés.
– Akkor az feltehetőleg elkerülte a figyelmét, hogy bár őfelsége siklóval jött, de helikopterrel távozik.
– Flancolósan hangzik.
– Mi ebben a… a flancolós? – döbbent meg a férfi.
– Mi ebben az értelem? Semmi, csak az, hogy felvág, van neki ez is, meg az is.
– Nem felvág, hanem egyensúlyoz! – magyarázta ingerülten a férfi. Valamiért láthatóan mélyen érintette a téma. – Nem sértheti meg a siklókat gyártó Hszi családot, sem a helikoptert neki ajándékozó Tong családot, tehát mindkettőt használja. Muszáj neki.
– Mindjárt megsajnálom. Szóval, helikopterrel megy – szögezte le hidegen Ticca, majd látva a férfi arcán, hogy az még mindig neheztel, gyorsan elmosolyodott. – Bocsánat, hogy beledumáltam, tényleg nem értek hozzá, sajnálom, ha bárkit megsértettem volna. Ha egyensúlyoz, nyilván jól teszi, azért császár. Segít ez nekünk bármit, hogy találkozzak vele?
– Igen – biccentett a férfi, és kis habozás után csak megenyhült az arckifejezése. – Amikor felmegy a liften a tetőre, alig kíséri valaki, csak a legszűkebb testőrség. Akkor meg lehet környékezni. Jöjjön velem, én felvezetem és elrejtem őfelsége helikoptere közelében. Aztán feltehetőleg hamarosan el kell mennem, de maga majd bátran előjön, ha érkezik a császár, és előadhatja neki a problémáját, bármi is az – magyarázta, és közben már nyújtotta a kezét, hogy vezesse a lányt, amit Ticca szórakozottan elfogadott. Kemény, biztonságot sugárzó volt a kézfogása.
– Nem az én problémám, hanem az övé – indult el a férfi mögött a szűk folyosón.
– Kíváncsivá tesz. Biztosan nem mondhatja el a részleteket?
– Biztosan – felelte Ticca, majd sietve elterelte a szót a kérdésről. – Ezek szerint maga otthon van a császár helikoptere közelében, igaz?
– Már repültem is őfelsége magángépével.
– Szóval, olyan palotai sofőr-féle?
– Nos, bizonyos értelemben a vezetés mindennapi elfoglaltságaim közé tartozik, ennyiben igaza van – tett egy bizonytalan mozdulatot a kezével a férfi. – De most megkérném, maradjon csendben. Ezen a részen esetleg találkozhatunk valakivel, és mindkettőnk számára szerencsés lenne, ha nem keltenénk feltűnést.
– Szintén üldözik? – kérdezte Ticca, de csak suttogva. Poénnak szánta, ám a férfi visszafordult egy pillanatra, és teljesen komolyan válaszolt.
– Igen. De nem lehet tenni ellene, az életformámhoz tartozik. És most már hallgasson, kérem.
Ticca az ajka elé emelt mutatóujjával jelezte, csendben lesz. Némán haladtak tovább a folyosókon.

### XXIX.

Nincs semmi csodálkozni való abban, hogy Ticca nem ismerte fel a császárt. Persze, őfelségéről rengeteg kép készült és forgott közkézen, mindenféle formában. Már trónörökösként is, a koronázás kapcsán meg gyakorlatilag minden felület az ő arcával volt tele. Az összes osztálytársnője ezekkel képekkel ragasztotta tele az iskolai szekrényét, minden tini lány szerelmes volt a markáns arcú trónörökösbe. Nem csoda, hisz ezeket a képeket jól képzett udvari fotósok készítették, szakértő módon beállítva, kiváló fényviszonyokkal, és nem sajnálták a fáradtságot, hogy utólag hibátlanra retusálják a császár arcát. Nem mintha őfelsége csúf lett volna, de hát neki emberfelettien tökéletesnek kellett lennie. Pusztán a fényképe alapján ő maga sem feltétlenül ismert volna magára.
Igaz, Ticca látta élőben, a nyitótánc alatt, meg a dísztrónon ülve, de részben messze volt tőle, részben pedig akkor őfelsége rikító mandarinsárga kabátot viselt, melyet később le kellett tennie, hogy a hasonmása még egy apró foltban sem különbözzön tőle. És még arcot is mosott, felfrissülésként. Az egyszerű, fekete nadrágot, és fekete selyeminget viselő, festetlen arcú férfiban nem volt könnyű meglátni a merev arckifejezésű, hagyományos ruhát viselő császárt.
De a legfőbb oka annak, hogy Ticca nem ismerte fel, az a körülményeken múlt. Mert ugyan kinek jutna eszébe, hogy őfelsége magányosan bolyong egy épület hátsó folyosóin? Kíséret nélkül, egyszerű ruhában? Nonszensz még az ötlet is!
Ticcának nem volt több, mint egy idegen, aki szerencsés módon tudott és akart neki segíteni. Az elmúlt hét teljes feszültsége felolvadt benne most, hogy reális lehetőség merült fel teljesíteni a haldoklónak tett ígéretet. Tényleg sikerülni fog, hála ennek a pasasnak. Ennek a kedves, szimpatikus, nagyon megnyerő, idegen férfinak.
Őfelsége pedig nem akarta elrontani a szórakozását. Hát mikor adatik ez meg neki? Fesztelenül társalogni valakivel, aki majomnak nevezi? Úgysem tart sokáig a móka, hamarosan visszacseréli magát a hasonmásával, és folytatja a munkát. Aztán, majd a távozásnál, már mint császár meghallgatja ennek a kedves lánynak a mondókáját, teljesíti a kérését, megjutalmazza valamivel, és elválnak az útjaik. Már előre élvezte, hogy milyen képet fog vágni a szemtelen tini, ha kiderül, kivel is pimaszkodott ilyen kötetlenül. Őfelsége érezte, hogy ez tulajdonképpen disznóság a részéről, de más oldalról mi baj lehet egy ilyen ártatlan kis tréfából?
Kettesben mentek fel a tetőre, ahol behúzódtak a napelemek állványai közé egy olyan helyre, ahonnan ráláttak őfelsége helikopterére. Ticca az egyik, a föld felett fél arasszal futó merevítő vascsövön lépkedve egyensúlyozgatott, a császár leült egy másikra.
– Szóval, miért is üldözik a császár egyik majdnem-pilótáját életvitel-szerűen? – tért vissza Ticca a folyosón félbehagyott témához.
– A palotában mindig mindenkit üldöz valaki. Az ember egy citromos sütit sem ehet meg a mérgezés veszélye nélkül.
– Nagyon stresszes lehet. Miért nem hagyod ott az egészet?
– Nincs választási lehetőségem.
– Duma. Mindenkinek van választási lehetősége. De gondolom, ez az állás jól fizet, igaz?
– Nyilván – felelte bizonytalanul őfelsége.
– Ez a fekete selyeming nagyon menő. Mennyibe került?
– Fogalmam sincs róla.
– Na látod, hogy jól fizet az állásod! Én nem engedhetném meg magamnak, hogy ne tudjam, mibe fáj egy-egy ruhadarabom.
– Miért, te hol és hogyan élsz?
– Nem mindegy? Kint lakom a kockanegyedekben, de ne beszéljünk rólam.
– Meséljek inkább a császárról?
– Ne. Nem érdekel a császár – nézett rá őszintén Ticca.
– De találkozni akarsz vele.
– Erről se beszéljünk. Titoktartást fogadtam. Neked is így lesz jobb.
– Akkor mi marad témának? – kérdezte őfelsége tettetett tanácstalansággal. – Az időjárás?
– Ha nincs jobb ötleted.
– Lenne, de az imént utasítottad el. Miért nem mesélsz a kockanegyedekről?
– Mit lehet arról mesélni? Az ember egyszer átvág rajta, és mindent látott. Aztán persze az egész élete rámegy, hogy felfedezze a részleteket.
– Ha így beszélsz róla, akkor te szeretsz ott élni.
– Nincs választási lehetőségem – nevette el magát Ticca.
– És mi hiányzik? Mit szeretnél? Ha kérhetnél valamit a császártól, mi lenne az?
– Hagyjuk már a császárt!
– Miért utálod?
– Nem utálom. Nem is szeretem. Ő csak úgy van, mint a Nap és a Hold. A csillagokat sem utálod, de nem is beszélgetsz róluk.
– És mégis, valamiért a börtönt kockáztatva beszöktél egy bálra, hogy megoldd az egyik problémáját az égen ragyogó Napnak.
Ticca kicsit ránézett, majd lehuppant a vasrúdról, amin eddig lépkedett, és leguggolt őfelsége előtt.
– Érdekel, mit kérnék a császártól? Van egy barátom, akinek az algagyárakban dolgoznak a szülei. Azt kérném a császártól, hogy ezért ne nézzék le őket az emberek. Van egy volt tánctanárom, akinek egy baleset miatti kiberbeültetés tönkretette az életét. Azt kérném a császártól, hogy adja vissza neki az elveszett éveit. Van egy férfi, akivel pár nappal ezelőtt találkoztam, és aki a szemem előtt halt meg. Azt kérném a császártól, hogy ne hagyja meggyilkoltatni azt a férfit.
– Kár volt téged bátorítani – válaszolta kis szünet után színtelen hangon őfelsége, és utána megült közöttük a csend, míg végül Ticca felpattant, elnevette magát.
– Látod, ennyit ér a császárod! Ne beszéljünk róla, de rólam se. Beszéljünk rólad! Te gyakran jársz bálba?
– Rengeteg fogadáson vettem már részt a palotában.
– És? Élvezed?
– Halálosan unom.
– Táncolsz?
– Csak ha muszáj.
– Pech – sóhajtott Ticca.
– Miért, te táncolsz?
– Van kivel?
– Természetesen – állt fel őfelsége, és a kezét nyújtotta.
– Nem muszáj – bizonytalanodott el egy pillanatra Ticca.
– Dehogynem. Engem bármely percben elhívhatnak, és utána egy életen át bánnám, hogy nem tettem meg.
– Nagy szavak. Jobban illenének le, a díszterembe, mint ide, a napelemek közé – sóhajtott Ticca, és elfogadta a császár kezét.
Lentről halkan felhallatszott a zene, épp csak annyira, hogy követni tudják. Egymás karján táncoltak, kerülgetve a vasrudakat és át-átbújva a napelemek alatt, Ticca vörös-arany szoknyája ki-kiperdült a fordulókban. Persze, már sokszor táncolt az iskolában a srácokkal, de ez más volt. Ez nem „egy srác” volt. Ticcát még soha nem vezették ilyen magabiztosan.
– Egy hete erre a bálra készülök – rázta meg a fejét –, de egy pillanatig sem hittem volna, hogy táncolni is fogok, méghozzá egy ennyire hihetetlen idegennel!
– Ezt szóról-szóra megismételhetném, te hihetetlen lány – hagyta rá a császár.
– Biztosan el fognak hívni?
– Igen.
– Kár.
– Igen.
– Nem mondhatsz nemet?
– Tényleg nincs választásom.
– Miért? Ki fog hívni, mit kell csinálnod?
– Titoktartást fogadtam. Neked is így lesz jobb – ismételte a császár Ticca szavait, aki megadóan fejet hajtott.
– Ezt megérdemeltem. Bocsánat, nem érdeklődöm. Nagyon hálás vagyok, hogy segítettél.
– Semmiség.
– Neked. Én még most sem hiszem el, hogy mégis sikerül találkoznom a császárral. Teljesen valószerűtlen, mint ez az egész tánc, itt, veled, a napelemek alatt.
– Ez a tánc is valós, és a találkozás is sikerülni fog. Maradj itt, és ha jön a császár, majd menj oda hozzá.
– És ha a testőrei kidobnak?
– A testőrei ugyan jelen lesznek, de ha őfelsége észrevesz téged, akkor biztosan nem hagy kidobni. Jó fej ő a maga módján, még ha császár is szegényke. Utána már minden rajtad áll. De te nagyon talpraesett vagy, biztosan menni fog.
– És mégis félek, hogy az utolsó pillanatban közbejön valami.
– Mi jöhetne közbe?
A zene ekkor véget ért, még pár lépést táncoltak, lassuló ütemben, mintha egyiküknek sem lenne kedve abbahagyni. Végül mégis megálltak, de nem engedték el egymást. Vártak, pár pillanat megint eltelt.
Aztán iszonyú robbanás rázta meg az épületet.


